﻿Når Dronningen og jeg nu ved Årsskiftet ser tilbage på det År, der svandt, er det med den dybeste Taknemmelighed, vi tænker på al den Venlighed, de Udtryk for Sympati og Hengivenhed, der er vist os overalt, hvor vi er kommet frem.
Vore officielle og private Besøg har ført os rundt til mange forskellige Dele af Landet. Vi er under disse Besøg kommet i Berøring med mange, vi måske ikke vilde få Lejlighed til at møde, og vi er taknemlig for den hjertelige Måde, hvorpå vi overalt er blevet modtaget.
Vort folk gennemlever i disse År en vanskelig og barsk Tid, der stiller store Krav til Samfundet såvel som til den enkelte. I mangt et Hjem ser man frem til det nye År med Bekymring for, hvordan man skal klare Dagen og Vejen. Vanskelighederne synes måske uovervindelige Hindringer, men det gælder for den enkelte såvel som for Samfundet at se Vanskelighederne ikke som Hindringer på Vejen frem, men som Opgaver, der skal løses. Hvad de enkelte ikke formår alene, kan vel flere i Fællesskab magte.
Vi har her i vort Land prøvet, hvad Fællesskab betyder, og hvilken styrke det giver. Lad enhver da bruge sine Evner, hvor han er sat i Samfundet, og i Fællesskab skabe Muligheden for at bevare og øge vort Lands indre Kraft.
Det gamle År har berøvet mange Hjem deres kære, i mange Tilfælde brat og uventet, og det er svært for dem, der sidder tilbage med Savnet. Med særlig Medfølelese tænker jeg på Hjemmene, der blev ramt af de omfattende Ulykker, som indtraf henimod Årets Slutning, og som berørte os alle dybt.
Under Udførelse af deres Gerning blev danske Mænd i deres bedste Alder revet bort ved ulykkelige Hændelser. Vi tænker med Vemod på de Menneskeliv, der gik tabt. Lad disse være et lysende Eksempel på Pligtfølelse og Uforfærdethed. Måtte disse Egenskaber altid findes i vort Folk, og måtte vi i samme Ånd ved trofast Sammenhold i det nye År kunne vinde stadig længere frem mod Sikring af Freden og de Livsvilkår, som vi stræber efter.
Jeg Ønsker Velsignelse over alle Hjem i Danmark, på Færøerne og i Grønland og de danske Hjem uden for Rigets Grænser. En særlig Hilsen bringer jeg til alle vore Søfolk med Ønsket om alt godt i det kommende År. Mine Ønsker for det nye År vil jeg samle i dette ene: Gud bevare Danmark!