﻿Hver Gang vi står ved Indgangen til et nyt År, er det naturligt både at se tilbage på, hvad det svundne År bragte, og tillige sammenfatte vore Ønsker og Håb til det År, som nu begynder.
For de enkelte Mennesker vil Bedømmelsen af det gamle År jo være vidt forskellig, alt efter som Livsvilkårene har formet sig.
Vi kan ikke alle have nået de Mål, vi satte os, eller have fået vore Ønsker  opfyldt. Medens nogle har fået Fremgang og Lykke, måske udover, hvad de havde turdet håbe, har Året for andre bragt både Sorger og Skuffelser, ja, måske Tilskikkelser, der helt har ændret deres Tilværelse. Med megen Medfølelse tænker jeg her på de mange, der i det gamle År og særlig ved Ulykkerne lige op under Jul mistede deres Kære.
Når Dronningen og jeg ser tilbage på det År, der svandt, har vi Grund til at være dybt taknemmelige over alt, hvad vi og vore Børn har mødt af Tillid og Sympati, og jeg benytter Lejligheden til at udtale vor varmeste Tak herfor.
Tak til enhver, som på den ene eller den anden Måde i Årets Løb har givet Udtryk for Hengivenhed og Trofasthed imod os. Vi føler dette som en stor Støtte og Opmuntring i vor Gerning.
I det kommende År passerer vi 10 Års Dagen for Krigens Ophør og Danmarks Befrielse fra den tyske Besættelse. Når vi tænker tilbage på de Dage, da Mørklægningsgardinerne både bogstaveligt og i overført Betydning blev revet til Side, og tænker på vore Håb og Ønsker dengang, hvor Friheden, Freden og Forståelsen mellem Menneskene stod for os som Mål, der måtte være inden for Rækkevidde, må vi nu, 10 År efter, erkende, at de høje Mål, vi satte os, har vi endnu ikke evnet at nå.
Selv om vi og vort Land i endnu større Grad end tidligere er afhængige af Omverdenen, har vi ikke Lov til at dæmpe vor Samvittigheds Røst med Henvisning hertil, men må erkende, at Fejlene også er at søge hos os selv.
Skal vi imidlertid håbe på lysere Tider – og det skal vi – kan det ikke nytte at hengive sig til Mismod over, hvad der er forspildt, eller opgivende lægge Hænderne i Skødet; men vi må prøve på med Optimisme at gå i Lag med Tidens krævende Oppaver og i vor Færden vise Fordragelighed og Hensyntagen til hverandre.
Den Mentalitet der kun tænker på at kræve sin Ret, og mere til, og som afføder Vold og Brutalitet, må vi overalt og på alle Områder såvel i vor daglige Færden som i de større Forhold være med til at bekæmpe, så at Pligtfølelse, Arbejdsglæde og Offervilje kan blive sat i Højsædet, og Følelsen af Fællesskab kan præge vort Samfund.
Det skal da være mit Ønske for det nye År, at vi – og jeg tænker her også på Færøerne og Grønland – ved fælles Virke må opleve Fremgang for vort Folk, og at Freden, Friheden og Forståelsen mellem Menneskene fra at være fjerne Mål må blive til nære Realiteter for os.
Jeg ønsker Lykke og Velsignelse over ethvert Hjem i Danmark, på Færøerne og i Grønland og over alle Danske uden for Rigets Grænser, som viser Trofasthed mod deres gamle Land og mod det danske Sprog. En særlig Hilsen sender jeg alle vore Søfolk med Tak for Året, der svandt og med Ønske om Held og Lykke i der nye År. Alle disse Ønsker vil jeg da til Slut samle i dette ene:
Gud bevare Danmark.