﻿Når jeg i aften sender min nytårshilsen til det danske folk og tænker tilbage på det år, der svandt, er det i bevidstheden om, at vi bør møde det nye år med en følelse af dyb taknemmelighed over at vi selv og vort fædreland i det forløbne år har været forskånet for den uro og ufred, som hersker så mange steder på Jorden.
Dronningen og jeg mindes det gamle år i taknemmelighed for de mange beviser på venlighed, sympati og hengivenhed, der fra alle sider er vist os og vore døtre, og jeg udtaler vor varmeste tak for den hjertelige modtagelse, vi har fået, overalt, hvor vi er kommet.
1957 bragte ikke nogen virkelig lettelse i den herskende spænding mellem Lande af forskellig livsopfattelse. Danmark har sammen med andre fredselskende nationer efter bedste evne søgt at bidrage til, at spændingen mindskedes eller begrænsedes. Det er mit inderlige Ønske for det ny år –  et Ønske, som jeg ved, deles at alle danske – at det må lykkes de ledende mænd i verden at finde veje og midler til at denne spænding kan afløses af et fredeligt og frugtbart samarbejde mellem nationerne.
De betydningsfulde resultater, som den videnskabelige forskning, især inden for atom- og rumforskningens område, i de seneste år har kunnet fremvise, stiller vor civilisation på en alvorlig prøve og pålægger både samfundene og den enkelte et stort ansvar. Vi må håbe, at alle bestræbelser samles om at udnytte disse videnskabelige fremskridt, ikke til gensidig skade og ødelæggelse, men alene til fremme af menneskehedens lykke og velstand.
Den hastigt fremadskridende tekniske udvikling præger på mangfoldige områder vort daglige liv. Samtidig med, at teknikken letter dagliglivets slid for den enkelte, giver den os betydelige overgangsvanskeligheder at kæmpe med, men det er ikke alene Danmark, der mærker disse vanskeligheder.
En International indsats gøres derfor også nu for at afløse tabbringende og ulige konkurrence med et samarbejde mellem landene til fælles bedste. Store og afgørende problemer skal derfor løses for at finde den samarbejdsform med andre lande, som vil være til størst gavn for vort land, og det er mit håb, at man må finde sammen i et lykkeligt samarbejde for at nå dette mål.
I det nye år byder vi påny en stor årgang af unge velkommen iblandt os, og det føles som en naturlig pligt af yderste evne at bestræbe os for at give disse unge kvinder og mænd de bedste muligheder for uddannelse og dygtiggørelse – til glæde og gavn ikke blot for dem selv, men også for det samfund, de tilhører.
Veluddannede og dygtige borgere er af den allerstørste betydning for at vort land, der har så få naturlige hjælpekilder, kan holde sin plads i nationernes række. Men i en tid som vor, der stiller større og større krav til den enkeltes ansvarsfølelse, må vi heller ikke glemme hjemmenes betydning, ikke mindst for at give de unge kendskab til og forståelse af de rent menneskelige værdier i livet.
Jeg ønsker lykke og velsignelse over ethvert hjem i Danmark, på Færøerne og i Grønland og over alle danske uden for rigets grænser, som viser trofasthed mod deres gamle land og sprog. Jeg sender en særlig hilsen til alle vore søfolk både nær og fjern med tak for det år, der er svundet, og med ønsket om alt godt i 1958. Godt nytår til alle: Gud bevare Danmark!