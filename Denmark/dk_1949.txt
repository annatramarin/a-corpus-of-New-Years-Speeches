﻿På denne første Dag i det nye År vil jeg benytte Lejligheden til på Dronningens og egne Vegne at bringe en Tak rundt i Landet for den Modtagelse, vi har fået, hvor vi er kommet, og for alle Beviser på Sympati, Venlighed og Elskværdighed, det være sig i glade som i bekymrede Stunder. Det har gjort os begge to godt at mærke den Sympati, der strømmer os i Møde fra Befolkningens Side.
Jeg vil også gerne her ved denne Lejlighed bringe en Hilsen fra min Moder, Dronning Alexandrine , og ligeledes for hende takke for alt, hvad Befolkningen har været for hende i det År, der nu er svundet.
Vi er i Gang med Genopbygningen af vort Land, og det skrider fremad. Det kan ikke nægtes, at der må ydes Ofre, som måske kan være hårde, men det er nødvendigt, og vi har før set, at vi her i Danmark kan stå Last og Brast.
Jeg ved, at når vi står sammen, så kommer vi også fremover. Jeg vil inderligt håbe, at dette Sammenhold kan fortsætte i det År, vi nu går ind i, således at vi stadig kan se tilbage med Glæde over, at vort Land er kommet op.
Min hilsen i Aften gælder ethvert Hjem. Jeg ønsker Lykke og Velsignelse over Hjemmene, det være sig i Danmark som uden for Rigets Grænser, overalt, hvor det danske Sprog og det danske Flag agtes og æres og elskes.
Vi har fået et Klenodie – vort Flag, det hvide Kors på den røde Bund, Troen på Livet og Kærlighedens røde Farve, Kærligheden til det dyrebareste vi har – vort Land.
Jeg ønsker Lykke og Velsignelse, et godt og lykkeligt Nytår til Færøerne, til Grønland, til vore Søfolk, enten de i denne Stund er på Rejse eller de ligger i Havn, det være sig i Indlandet som i Udlandet.
Jeg bringer en Tak til vore Søfolk. Den Indsats I Sømænd øver, kan ikke vurderes højt nok. I går stille med det, fordi vi Sømænd ikke kan gøre andet. I taler ikke om jeres Gerninger. Der skal i Aften lyde en Tak til jer og et “good luck” I det År der kommer.
Alle mine Ønsker skal sammensluttes i Ønsket om et lykkeligt Nytår, et lykkeligt År i Deres Gerning, og det skal ske med den gamle Hilsen: Gud bevare Danmark!