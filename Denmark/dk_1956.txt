﻿I Nat tog vi Afsked med det gamle År, og ud over Landet lød Ordene: “Velkommen Nytår og velkommen her”. I dette Velkommen ligger en Forventning om noget nyt og noget bedre, og det er vel menneskeligt, at vi alle til enhver Tid søger frem til noget bedre.
Det behøver ikke at være Tegn til Utilfredshed med vore nuværende Forhold, men vi ønsker dog alle Fremgang både for os selv og for det Samfund, vi lever i. Til mange vil det gamle År selvfølgelig have bragt meget, som der vil være Grund til at være glad for, ja, det kan måske have betydet Indledningen til et nyt og lysere Afsnit i ens Liv, men til andre kan der med Modgang eller Sorger være kastet en Skygge over Året, der gik, og for dem vil Håbet til det kommende være særligt levende.
For os alle ligger der dog i denne Overgang til at nyt År en Opfordring til at eftertænke, hvad det gamle År bragte. Hvad der blev udrettet og opnået og hvad der måske blev forspildt. Vi kan menneskeligt set gøre vort Regnskab op og deraf uddrage de Erfaringer, som vil være til Nytte på Vejen videre frem.
Ved Afskeden med det gamle År vil det være naturligt først og fremmest at sige Tak for, hvad der er blevet enhver af os til Del i det svundne År. For Dronningen og mig bragte dette År nye Beviser på Hengivenhed og Tillid, som vi er dybt taknemmelige for, og jeg benytter denne Lejlighed til at udtrykke vor varmeste Tak herfor.
Denne Tak gælder ikke alene alle de mange, som vi i Årets Løb gennem vor Gerning og Færden er kommet i nærmere Forbindelse med, men vor Tak gælder også de mange, som på forskellig Måde gennem deres Hilsener har vist os, at de omfatter os med Sympati. Rundt om i Landet, hvor vi i År har kunnet nå hen, er vi og vore Børn blevet modtaget med megen Venlighed og Hjertelighed, og vi tænker mede største Glæde og Taknemmelighed tilbage på disse Besøg. Også ved dette Årsskifte er der Uro og Splid forskellige Steder i Verden, men vi vil heller ikke ved Tanken herpå glemme, hvad der hidtil er nået for at bringe os nærmere til det Mål, som alle Nationer stiler mod: Fred og Forståelse mellem Folkene. Vi har Lov til at tro og håbe, at det År, som vi nu er gået ind i, vil betegne et Skridt videre mod dette Mål.
Der stilles i desse År store Krav til de ledende Mænd og Kvinder, og der stilles også Krav til den enkelte i Samfundet. Det er som om ikke blot den store Verdens Problemer øges, men også den daglige Tilværelses Problemer af samfundsmæssig, økonomisk og menneskelig Art vokser, således at den enkelte har nok i at skulle klare sit eget og har sværere ved at ofre sine Medmenneskers Vanskeligheder Tid og Forståelse. Jeg vil gerne her ved dette nye Års Begyndelse appellere til den indbyrdes Hjælpsomhed og Tillid ikke alene Mand og Mand imellem, men også mellem Samfundets forskellige grupper af Medborgere.
Vi bør ikke glemme, at enhver af os har Forpligtelser over for vore Medmennesker såvel som over for det fælles Samfund, og går det måske ikke altid, som vi selv ønsker, så må vi lære at tage Tingene, som de kommer, og med ærlig Vilje bestræbe os for at sætte Kravene til os selv højere end Kravene til andre.
Og Hjælpsomhed og Tillid bør vises vore unge, der engang skal bære Dagens Byrder, som vi gør det nu. Vi bør ikke undlade at gøre alt for at hjælpe dem til at dygtiggøre sig til deres kommende Livsgerning. Enhver Far og Mor, enhver som har de unges Undervisning og Oplæring betroet, har et Ansvar både over for den opvoksende Slægt og over for Samfundet.
Vi er inde i en Tidsperiode med en vældig Udvikling, en Periode, hvor Spørgsmålet om de unges Undervisning, Dygtiggørelse og Placering i Samfundet i særlig Grad trænger sig på, og det er af den største Betydning for vort Lands Fremtid, at alle gode Kræfter sættes ind på at give vore Børn al den Hjælp til Uddannelse og til Udnyttelse af deres Evner som det er muligt.
Jeg ønsker Lykke og Velsignelse over Ethvert Hjem i Danmark, på Færøerne og i Grønland og for alle Danske uden for Rigets Grænser, der viser Trofasthed mod Danmark og det danske Flag. En særlig Hilsen sender jeg alle Søens Folk med Tak for Året der svandt. Jeg slutter denne Hilsen til det danske Folk med disse Ord – Gud bevare Danmark!