﻿På Årets første Dag finder jeg det ganske naturligt, at man for en Stund vender Blikket tilbage til det År, der er udrundet. Det altoverskyggende i det forløbne År er min Faders Død. Sidste År holdt han på denne Dag den sidste Tale til sit Folk. Jeg kan derfor ikke andet i dette Øjeblik end bøje mit Hoved i dyb Ærbødighed og Kærlighed for hans Minde.
Jeg bringer en Hilsen fra min Moder med Tak til hele Landets Befolkning for alle de Beviser på Hengivenhed, Kærlighed og Trofasthed, som hun har mødt i dette sidste for hende så tunge, sørgelige År.
Jeg bringer en Tak til hele Landet fra Dronningen og mig for den Modtagelse, vi har fået overalt, dels hvor vi har været personligt, men også gennem Breve og Telegrammer, som har tolket Folks Følelser overfor os, og det er mit inderligste Håb og vort inderligste Håb og Ønske, at vi må være den Tillid værdig.
som er blevet vist os. Nu står vi på Årets første Dag og ser fremad. 1948 er en blank Bog. Først til næste År ved vi, hvad der er sket i indeværende År, men vi ved, at store Opgaver, store Problemer ligger foran os. Opgaver og Problemer, der må og skal løses, og jeg er ikke i Tvivl om, at ved Samarbejde, ved god Vilje vil det lykkes os at kunne føre Året igennem og føre vort Land fremad efter de Mål, som er alles ønske: Genopbygningen efter Krigens Ødelæggelser.
Jeg ønsker Velsignelse over alle Hjem, over alle Danske hele Verden over, Lykke og Velsignelse for alle vore Søfolk, som I Dag er på Rejser eller ligger i fremmed Havn, og jeg beder de tilstedeværende forenes med mig i Ønsket om: Gud bevare Danmark