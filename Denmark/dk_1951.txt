﻿Ved Årsskiftet vil jeg på Dronningens og egne Vegne først udtale en hjertelig Tak for alle de Beviser for Hengivenhed og Trofasthed, vi har modtaget i det forløbne År. Jeg tænker ikke alene på de mange, vi ved vore Besøg og Ophold rundt om 1 Landet er kommet i personlig Forbindelse med, men jeg tænker også på alle de kendte og ukendte, som på den ene eller anden Måde gennem det svundne År har sendt os Hilsner, som har glædet os oprigtigt.
Enhver vil forstå, hvilken Styrke og Hjælp det er at møde så megen Tillid og Forståelse.
Truende Skyer hviler over denne Verden. Overalt spejdes der efter Tegn på en Afspænding. Dog vi har ikke Lov at opgive Håbet om, at det må lykkes at finde frem til den Forståelse mellem Folkene, som er Grundlaget for Freden.
For os her i Danmark har det gamle År bragt os ind i et nærmere Fællesskab med alle de Nationer, der åbent arbejder for Frihed og Fred. Dette Fællesskab kræver en positiv Indsats af os,  ligesom det i visse Henseender kan kræve en Omvurdering al gamle Begreber, som vi under tidligere Forhold måtte anse for uforanderlige.
Hvis vi gennem dette Fællesskab kan være med til at skabe større Sikkerhed for os selv og alle, der hylder de samme Idealer, skal og bør vi også påtage os de Ofre og Afsavn, som Sikringen at Freden kræver.
Det er min faste Tro, at vi her i Danmark er os vor Ret og vor Pligt som en fri Nation bevidst, og at enhver vil sætte alt ind på at værne og bevare vor Frihed.
Hvor mørkt det end ser ud ved dette Årsskifte, vil vi holde Håbet højt, og det er mit Inderligste Ønske, at det kommende År må bringe Velsignelser over alle Hjem i Danmark, på Færøerne og på Grønland og danske Hjem uden for Rigets Grænser.
Særlig Ønske om Lykke og Fremgang udtaler jeg ved denne Lejlighed for Grønlands Befolkning, som står midt i Arbejdet med at gennemføre de Forbedringer i Befolkningens  Tilværelse, som lovfæstedes i det gamle År.
Det er en usikker Tid, vi gennemlever, og mine Tanker og Ønsker for det nye År gælder ikke mindst alle de mange, der ved deres daglige, trofaste, Gerning i By og på Land, på Søen og i det fremmede er med til at styrke Troen på, at der i vort Folk er Vilje til at modvirke de vanskelige Tider og til at arbejde for Danmarks Vel. Alle mine Ønsker for det nye År vil jeg samle i et: Gud bevare Danmark!