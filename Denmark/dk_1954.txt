﻿Atter et År er forløbet, et År, der har været rigt på Begivenheder for Dronningen og mig.
Og jeg føler Trang til her i Aften at bringe det danske folk en dybtfølt Tak fra os begge for de talrige Beviser på Hengivenhed og Tillid, der fra alle Sider er blevet vist os i det gamle År, ikke alene under vore Besøg rundt om i Landet, men også i det daglige. Dronningen og jeg har på vore Rejser og under besøg på Udstillinger af vidt forskellig Art med Glæde iagttaget det målbevidste Arbejde og det Fremsyn, der fra alle Dele af Landets Befolkning udvises for at opretholde og udvide den Stilling, som vort Land indtager.
Efterhånden som Krigens Sår heles, bliver en stigende Konkurrence på næsten alle Områder mere og mere følelig, og Kravene til vort Lands Produktionsevne og Handelskyndighed skærpes stadig.
Endnu er der store Opgaver at løse. Opgaver, der kræver Offervilje af forskellig Art, men jeg ved, at vi ved fælles Hjælp og godt Sammenhold og indbyrdes Forståelse vil være i Stand til at løse de Krav, Tiden stiller, og ad Samarbejdets Vej skabe gode og lykkelige Kår for vort Land. Jeg Ønsker Lykke, og Velsignelse for alle Hjem i Danmark, på Færøerne og i Grønland, for alle Hjem, hvor det danske Sprog agtes og æres af alle Danske uden for Rigets Grænser.
Jeg sender en særlig Hilsen til alle vore Søfolk med Ønsket om Held og Lykke i det nye År. Så samler jeg da til Slut alle mine Ønsker i dette ene; Gud bevare Danmark!