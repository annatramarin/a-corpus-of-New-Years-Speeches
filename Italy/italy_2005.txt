Care Italiane, cari Italiani, è questo il settimo incontro di fine anno con voi, l'ultimo prima del
termine del mio mandato presidenziale. 
I commiati, quanto più sono sentiti, tanto più debbono essere brevi. 
E breve intende essere questo mio di stasera. 
Tenterò di esprimere l'animo con il quale ho vissuto questi sette anni, il
messaggio che ho cercato di inviarvi. 
Più volte mi sono riletto il testo dell'impegno preso in Parlamento il 18
maggio 1999, il giorno del mio giuramento. 
Quell'impegno si ispirava alle iscrizioni scolpite sui frontoni del Vittoriano,
l'Altare della Patria: "per la libertà dei cittadini, per l'unità della
Patria". 
Non è retorica, è l'essenza stessa del nostro convivere civile. 
L'essere chiamato a rappresentare l'Italia, a essere garante della sua
Costituzione, l'ho vissuto non solo come un altissimo mandato, ma soprattutto
come un dovere, una missione. 
Per questo ho voluto abitare, con mia moglie, sin dal primo giorno, nel
Quirinale: da sette anni è la mia casa, la casa del Presidente della
Repubblica, la casa degli Italiani. 
Per questo ho insistito nel richiamare i simboli più significativi della nostra
identità di Nazione, dal Tricolore all'Inno di Mameli, l'inno del risveglio del
popolo italiano; e nel rievocare il nesso ideale che lega il Risorgimento alla
Resistenza, alla Repubblica, ai valori sanciti nella sua Carta Costituzionale. 
Per questo ho visitato ogni provincia d'Italia e ho voluto che agli incontri
nelle città capoluogo partecipassero tutti i Sindaci dei Comuni della
Provincia. 
Ho vive nella mente, e ancor più nel cuore, le immagini delle piazze delle
cento province d'Italia, delle 8.000 fasce tricolori dei Sindaci dei Comuni
d'Italia, delle tante migliaia di cittadini, di ogni età e ceto, che durante
quelle visite si sono voluti stringere intorno al Presidente della Repubblica,
al loro Presidente. 
Ovunque, nella varietà dei panorami, lo stesso spettacolo, lo stesso
entusiasmo, lo stesso amore per la propria città e per la Patria. 
Il mio lungo viaggio in Italia è stato la più bella esperienza che ha
accompagnato l'intero settennato: mi ha dato sostegno, ha alimentato la mia
forza morale e fisica. 
Lo ho iniziato senza avere un preciso disegno, né esperienza di contatti
diretti con la gente. 
Proprio questa mancanza di preparazione mi ha spinto a presentarmi a Voi come
sono, come un italiano che si rivolge a ogni altro italiano. 
E con voi è avvenuta una sorta di scambio. 
Vi ho parlato di ciò che avevo nel cuore e nella mente. Di ciò che si era
sedimentato in me stesso sin dalla gioventù, vissuta in un periodo tormentato
per la nostra Patria, e poi nei lunghi anni in cui mi è stato dato di servire
lo Stato; e al tempo stesso di vivere una normale, serena vita di una comune
famiglia italiana. 
E voi mi avete contraccambiato. Mi avete dato molto di più di quanto io vi
abbia dato, di quanto potessi darvi. 
Ho constatato quanto sia vivo in tutta Italia uno spirito costruttivo di civile
solidarietà, radicato nella nostra antica tradizione comunale, libero da
vincoli di parte. 
Esso anima le tante iniziative di volontariato, in Italia e all'estero, ovunque
nel mondo la nostra presenza possa essere di aiuto. 
Dai nostri incontri ho tratto anche consapevolezza di quanto sia diffusa, e già
in atto nel Paese, da Nord a Sud, una forte, spontanea reazione ai problemi e
alle difficoltà insiti nell'impegnativo confronto, politico, economico e
sociale, in un mondo, quale quello contemporaneo, investito dalla
globalizzazione. 
Ci uniscono, e ci danno forza, il nostro ingegno, il nostro estro creativo, la
nostra passione al lavoro. 
Ed è di conforto il senso della identità italiana che anima anche le nostre
comunità incontrate nei miei numerosi viaggi all'estero. 
A loro, come a ogni italiano che vive in Patria, mi rivolgo stasera, così come
feci sette anni fa.   Quello che mi ha sorretto, e che ho cercato di trasmettervi, è l'orgoglio di
essere italiani. Siamo eredi di un antico patrimonio di valori cristiani e
umanistici, fondamento della nostra identità nazionale. 
Come Presidente della Repubblica Italiana mi sono proposto di esercitare
imparzialmente il mio mandato, e ho costantemente rivolto a tutti l'esortazione
al dialogo, al confronto leale, aperto, reciprocamente rispettoso. 
Come Presidente, ho voluto esprimere il senso della dignità di cittadino di una
libera democrazia: dignità che è consapevolezza delle responsabilità del
proprio stato, dei propri diritti, ma ancor più dei propri doveri. 
Ho affermato la laicità dello Stato. E ho fortemente sentito l'importanza della
felice convivenza, in questa città di Roma, di due Stati, indipendenti e
sovrani. 
Ho avvertito nella concordia e nella condivisione di fondamentali valori da
parte di Stato e Chiesa, e nella operosa collaborazione, nella società, di
laici e credenti, un elemento di grande forza per la nostra Patria. 
Con questo spirito invio un particolare augurio a Sua Santità Benedetto XVI,
che ha ereditato dal Suo indimenticabile predecessore, Giovanni Paolo II, la
missione di apostolo della fratellanza tra i popoli, del dialogo tra le fedi e
le civiltà.  I convincimenti che ho sommariamente richiamato sono stati l'ispirazione e il
filo conduttore del mio comportamento, delle iniziative e delle posizioni prese
in questi sette anni sui tanti temi interni, europei, mondiali, sui quali mi
sono espresso, e sui quali stasera non intendo tornare. 
Ma sento ancora una volta il dovere, il bisogno di rivolgermi ai giovani. 
Siete il nostro domani. La nostra speranza. La mia generazione si è impegnata
nel salvaguardare e trasmettervi lo spirito che ci animò all'indomani di una
guerra orrenda. 
Lo spirito che ci diede la forza di ricostruire le nostre città, di dar vita
alle istituzioni di libertà che contraddistinguono la Repubblica Italiana, e
l'Unione Europea, che abbiamo creato insieme con altri popoli. 
Dai tanti incontri che ho avuto con voi ho tratto motivi di fiducia
nell'avvenire della nostra Italia. 
So quanto siate impegnati nel prepararvi ad affrontare le sfide del futuro,
insieme con i giovani di altri popoli, che condividono le vostre aspirazioni di
progresso, di giustizia, di pace. La pace: mi sono rimaste impresse le parole
rivoltemi da dei bambini nella piazza di Corleone: "la pace ti nasce dal
cuore e si diffonde nell'aria". 
Preservate i valori della nostra civiltà, che non soggiacciono al mutare delle
mode. Primo fra essi l'amore per la famiglia, nucleo fondamentale della
società, punto sicuro di riferimento per ciascuno di noi. 
Siete nati e vivete in un'Europa di pace, di libertà. Tenete alti, e diffondete
nel mondo, i suoi ideali. Toccherà a voi completarne e rafforzarne le
istituzioni. Per tutti gli Europei non c'è un domani se non in una Unione
Europea sempre più coesa.  Questi sono i sentimenti e le riflessioni che, nell'approssimarsi del
congedo, affollano il mio animo. Li affido a voi che mi ascoltate. 
Un pensiero, un augurio particolare vanno a coloro che soffrono, che stasera
hanno per compagni il dolore, la solitudine. 
E a tutti, care Italiane e cari Italiani, i più affettuosi auguri per il nuovo
anno. Affrontatelo con fiducia, con speranza. 
Possa il 2006 portare serenità a voi, alle vostre famiglie, alla nostra amata
Patria. 
Viva l'Italia!

