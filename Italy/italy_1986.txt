Buonasera a tutti i cittadini che mi ascoltano. Devo confidare che questo appuntamento di fine anno mi dà un po' di preoccupazione, di intima preoccupazione, dovuta al fatto di entrare in tante case in un'ora che la tradizione vuole di serenità e di festa per svolgere alcune riflessioni sulla nostra società, sul nostro stato, sui nostri doveri e diritti, sul nostro avvenire.  È difficile sollecitare la responsabilità dei cittadini che mi ascoltano in questo momento anche per un'altra ragione: ciascuno di essi ha problemi e orientamenti diversi; e non  è facile dire a tutti insieme qualcosa che sia significativo per la loro vita, nel lavoro, nella famiglia, nella società,   nella comunità politica. Ho parlato di responsabilità dei cittadini, di responsabilità anzitutto sul piano morale. Nessuno può essere responsabile solo per se stesso; ciascuno deve sentirsi, come è, responsabile dei problemi e delle difficoltà degli altri. Di tutti gli altri. Se così non fosse, l'uomo perderebbe a ben vedere la più autentica identità, non sarebbe completamente se stesso. So che la grande maggioranza degli italiani ha una viva coscienza dei propri impegni personali; nella vita, nella famiglia, nel lavoro. E so che la forza della nostra nazione sta largamente in questo senso di responsabilità individuale, familiare, lavorativa. Anche se in tale responsabilità esiste almeno una punta di particolarismo, che peraltro non  è eliminabile, sappiamo   che senza di essa non ci sarebbe quella vitalità tenace e diffusa che ha   caratterizzato e caratterizza la nostra evoluzione economica, sociale e civile. Ma è proprio il livello di sviluppo raggiunto che ci impone di non rispondere più soltanto di noi stessi, ci impone il dovere di far crescere insieme a noi una società che non sia una sola catena di separatezze. Dobbiamo saper rispondere dei problemi comuni come sappiamo rispondere dei   nostri personali problemi. Dobbiamo essere responsabili non solo per noi stessi, ma anche per gli altri, per la comunità, per le istituzioni. Dobbiamo anzitutto essere una società dove c'è attenzione per gli altri, dove c'è rapporto con gli altri. La morale della responsabilità rischia di essere dimezzata se manca la capacità di guardare al di là del nostro 'privato', di guardare a chi ci vive accanto senza sicurezza economica o senza calore umano. Dobbiamo capire le solitudini che ci circondano: quella degli anziani, quella dei malati, quella di coloro che vivono in uno stato di marginalità sociale, quella dei giovani disoccupati. Dobbiamo per questo far crescere la solidarietà e far diminuire la solitudine. È, questo, un impegno personale di tutti, un impegno alla portata di tutti. Occorre superare le resistenze ad aprirsi, a comunicare con gli altri, a impegnarsi con gli altri e per gli altri: un Paese  è civile se lo stare insieme e il senso della comunità sono valori praticati ogni giorno, con costante coerenza. Questo vuol essere il primo significato della morale delle responsabilità alla quale mi sono richiamato. In una società moderna e democratica questa responsabilità morale deve diventare anche impegno civile e politico, deve diventare un diritto, anzi un dovere ed un impegno a una speranza comune. Se consideriamo l'anno trascorso troviamo motivi di fiducia. La vita economica ha avuto, anche se non per tutti, una ripresa significativa, l'inflazione  è ormai vicina ai livelli europei, il complesso delle imprese ha dimostrato capacità competitive. Sono stati sicuramente raggiunti traguardi importanti, anche se non interamente soddisfacenti. Per tutti i benefici della stabilità del nostro sistema istituzionale si sono fatti sentire, pur tra i non eliminabili conflitti e le non eliminabili tensioni. Di problemi aperti, certo, ne abbiamo tanti. A una grande vitalità complessiva del nostro Paese non corrisponde e non  è corrisposta un'adeguata efficienza delle strutture pubbliche, dobbiamo ammetterlo; esistono ad esempio carenze gravi avvertite da tutti i cittadini in numerosi servizi. Ma i cittadini non devono considerare questi problemi, che esistono, non come responsabilità esclusiva dei governanti. In una vera democrazia, e noi vogliamo esserlo, tutti sono corresponsabili, governati e governanti, perché la democrazia non è solo il regime delle deleghe dei governati e dei governanti, ma anche il regime dei controlli e anche il regime delle chiamate di responsabilità. L'esasperazione delle rivendicazioni corporative e delle richieste individuali è l'esatto contrario di ciò che si dovrebbe fare se si hanno a cuore generali obiettivi di sviluppo e di progresso. Occorre quindi richiamare sempre la nostra costante attenzione ai problemi che riguardano l'intera comunità: la salvaguardia dell'ambiente e la sua nuova progettazione, superando quella che è una falsa antinomia ambiente-sviluppo; la formazione culturale e professionale dei giovani, che sono i protagonisti del nostro domani; l'occupazione, soprattutto nel Mezzogiorno, riaffermando a questo proposito la consapevolezza che alla questione meridionale è legato il destino di tutto il Paese; il migliore soddisfacimento dei bisogni sociali di base, da quello sanitario a quello pensionistico; la vivibilità delle grandi aree urbane, cosa oggi molto sentita; la tutela serena, pacata ma ferma dell'ordinata convivenza e della sicurezza comune contro ogni minaccia interna ed esterna. Questi sono problemi sui quali le preoccupazioni sono generali, debbono essere generali perché sono preoccupazioni di tutti. Ma anche le responsabilità e le chiamate in causa sono di tutti, devono essere di tutti. La chiamata in causa di tutti i cittadini sulle questioni comuni si accompagna necessariamente in democrazia alla chiamata in causa delle istituzioni e dei pubblici poteri. Mentre crescono il gusto per l'emulazione e per il rischio, la considerazione crescente per il merito e per la fantasia, il rifiuto istintivo degli sprechi e dell'assistenzialismo passivo, cresce e deve crescere anche il bisogno di regole chiare e valide, il bisogno di istituzioni autorevoli, solide e moderne, se necessario riformate, di pubblici interventi rapidi, coordinati, efficienti, comprensibili, che evitino nuove disuguaglianze, ed evitino anche nuove emarginazioni. Cresce cioè la consapevolezza, deve crescere la consapevolezza che soltanto lo stato nelle sue articolazioni democratiche, e non l'assenza dello stato, la carenza dello stato o l'inefficienza dello stato può garantire il quadro di riferimento e di sicurezza nel quale la società e i singoli soggetti possono  esprimere ogni giorno la loro peculiare vitalità e la loro personale responsabilità. Solo le istituzioni fondate sul principio della sovranità popolare possono garantire efficacemente la libertà per tutti, la giustizia per tutti. Solo le istituzioni possono debellare le minacce della criminalità organizzata, riequilibrare scompensi, tensioni, povertà purtroppo ancora largamente esistenti in diverse aree del Paese. Solo le istituzioni possono garantire la sicurezza di tutti, nell'ordinata convivenza di una città che nella pace internazionale, bene supremo che richiede un'azione incessante, coraggiosa e lungimirante. C'è insomma a ben vedere un forte bisogno di istituzioni, addirittura di tenacia delle istituzioni nel perseguire i loro compiti in una società come la nostra che vuole e merita regole sicure ed efficaci per ogni cittadino. I problemi del Parlamento e del governo, delle regioni, delle province e dei comuni, delle magistrature, delle forze armate, della scuola, del fisco, di ogni pubblica amministrazione si fanno ben vedere sempre più problemi "personali", nostri come e quanto quelli privati. E se aumenta la consapevolezza che il benessere di ciascuno è indissolubilmente legato al benessere della comunità, deve aumentare anche lo spirito di solidarietà nell'impegno quotidiano. Certo, esistono ben diversi gradi di responsabilità, ma alla gestione della cosa pubblica nessun cittadino è estraneo, deve sentirsi estraneo. Una costante e concreta partecipazione di tutti servirà a sostenere, spronare, quasi a costringere se necessario chi ha nelle istituzioni maggiori, più precisi e più diretti doveri. Se si allarga lo sguardo al di là dei nostri confini, tra tante tensioni, dolorosi conflitti, minacce terroristiche, linee di condotta, anche di grandi Paesi, talvolta incerte e contraddittorie, sono però venuti negli ultimi tempi degli squarci improvvisi di luce che fanno pensare e che fanno sperare ad una realtà internazionale in movimento, in evoluzione verso una pace sempre più solida. E tutto ciò alimenta la nostra speranza di italiani e la nostra speranza di europei. Rivolgiamoci ora scambievolmente l'augurio che il 1987, con l'aiuto di Dio, sia per la nostra patria un anno di confermato coraggio, di intelligente sfida di responsabilità rinnovata di tutti per il bene comune. Buon anno! 