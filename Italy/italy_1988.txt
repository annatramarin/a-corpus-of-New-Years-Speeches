Questo nostro appuntamento di fine d' anno rappresenta     oramai una tradizione nel rapporto fra il Presidente     della Repubblica ed i cittadini.   È una tradizione a me particolarmente cara, perché     mi dà l' occasione di formularvi un sincero augurio     di serenità; ma anche permette, mi auguro, a tutti     noi, insieme, di compiere una riflessione sull' anno     appena trascorso e su quello che comincia domani.  Sarebbe forse ambizioso voler tracciare, fin da questa     sera, un bilancio complessivo del 1988, tanti e tanto     diversi fra loro sono stati i temi che abbiamo dovuto     affrontare a tutti i livelli. Ma soffermarci brevemente     su alcuni di essi,  è almeno io spero, indubbiamente     utile. L' anno che finisce ha consentito di mettere a fuoco,     in misura ancora maggiore che in passato, una serie     di problemi, vecchi e nuovi, che hanno impegnato tutti     noi in uno sforzo teso ad ordinare le idee e le priorità,     in vista, appunto, di avviare a soluzione, di risolvere     questi problemi.  Nel 1988, abbiamo avuto ancora di fronte le grandi     questioni intorno alle quali si discute da tempo nella     nostra società: il risanamento finanziario e la riduzione     della spesa pubblica, la lotta alla criminalità organizzata,     il recupero di efficienza dei pubblici servizi, le difficoltà     nella crescita economica del Mezzogiorno, la crisi dell'     intervento sociale, soprattutto nella sanità e nella     scuola, l' esigenza crescente di ammodernamento delle     nostre istituzioni e la realizzazione di un maggior     rigore morale nella vita pubblica.  Su ognuna di esse, Parlamento e governo, forze politiche,     sociali e culturali, mezzi di informazione ed opinione     pubblica, hanno dibattuto, compiendo anche concreti     passi in avanti. In particolare, alle riforme istituzionali     io credo che dovremo tutti guardare con tenace impegno     e con autentica passione civile. Formulo, perciò, l'auspicio che il 1989 veda, in proposito, la ripresa     di un confronto democratico, aperto e sereno, fra tutte     le forze politiche. Pur nella legittima prospettazione     dei propri progetti particolari il fine comune deve     essere quello di dare istituzioni sempre più efficienti     alla nostra repubblica, in relazione ai profondi mutamenti     ed alle nuove esigenze della società civile, sempre     nell' ambito di quei principi e di quei valori fondamentali     della costituzione che hanno garantito quarant'anni     di vita democratica e nei quali tutti dobbiamo riconoscerci.  Questi mutamenti istituzionali, questo adeguare cio è     la nostra Costituzione alle esigenze nuove di una società     che si  è trasformata vanno anche nella linea di una     nostra integrazione sempre più stretta nella comunità     europea. Ricordo che nel 1992 si realizzerà il mercato     unico fra i dodici Paesi della Comunità Economica Europea.     La società economica forse  è già pronta, anzi certamente      è già pronta a questa integrazione. Ma sono pronte     le strutture statali, sono pronte le strutture amministrative     degli stati, e per quello che ci riguarda  è pronta     la nostra amministrazione, le nostre strutture amministrative,     i nostri governi locali, il nostro governo centrale,     il nostro apparato pubblico ad affrontare i problemi     in modo tale che il mercato comune non sia dominato     soltanto dalle grandi forze economiche, ma trovi una     regola e una disciplina comune in vista del benessere     di tutti in una presenza più efficace dei pubblici     poteri? Fra i principi ed i valori, certamente costituzionali,     di cui noi dobbiamo tener conto nell' affrontare questi     problemi di riforma una posizione centrale continueranno     e devono continuare ad avere il rispetto delle regole     della convivenza collettiva, e fra queste, quindi, viene     come primario l' impegno dei pubblici poteri nella lotta     alla criminalità, specie alla criminalità organizzata.      È questo un problema in cui tutti, sia ben chiaro,     hanno un proprio ruolo da svolgere. Esso richiede, certo,     che continui l' azione generosa dei magistrati e delle     forze dell' ordine, che questa azione sia costantemente     sostenuta da tutti noi. Per vincere questa battaglia,     che  è una battaglia di legalità, e perciò una battaglia     di libertà,  è però, sia chiaro, indispensabile l'     impegno globale dell'intera amministrazione pubblica,     certo, stato, regioni, province e comuni, ma anche la     mobilitazione di tutte le nostre forze morali e civili,     specie nelle regioni più martoriate da questo flagello.     Senza questa grande mobilitazione civile, morale e politica,     vano sarebbe l' impegno, talvolta con grandi sacrifici,     sacrifici anche della vita, e della magistratura e delle     forze dell' ordine. Il 1988 ha visto l' emanazione del nuovo codice di     procedura penale.  È una grande riforma perché il sistema     normativo realizzato con il nuovo codice di procedura     penale, forse più di ogni altro sistema normativo dà     la misura della civiltà e della libertà di un popolo.     L'anno venturo vedrà la sua entrata in vigore.  La giustizia si realizza ogni giorno attraverso una     serie di atti concreti: l' entrata in vigore del nuovo     codice ripropone perciò in maniera pressante la necessità     di un pronto adeguamento dell' ordinamento giudiziario     e delle strutture giudiziarie in genere e richiede uno     sforzo imponente di tutti gli operatori del diritto,     di tutti gli studiosi, direi anzi di tutti noi cittadini,     perché il nuovo codice di procedura penale non solo     comporta una profonda innovazione delle regole che disciplinano     il processo, ma con esso muta la cultura stessa che      è fondamento del processo penale, secondo una linea     più limpida di pronto accertamento della verità, in     base ai principi di legalità, di rafforzamento delle     garanzie di libertà dei cittadini, proprie di uno stato     di diritto quale noi siamo. L' anno che sta per chiudersi ha visto quindi iniziative     e decisioni sulle grandi questioni che da tempo occupano     il dibattito politico. A coloro che, con serietà e     costanza, si sono adoperati e si adoperano per far fronte     ad esse, io credo che debba andare il nostro ringraziamento     e debba andare, soprattutto, l'incoraggiamento di noi     tutti.  Ma il 1988 non  è stato soltanto un anno di più attenta     gestione dei problemi antichi del Paese.  È stato anche     un anno in cui nuovi problemi si sono imposti alla nostra     attenzione, o si sono imposti in forma nuova, e che     più ancora di quelli antichi, toccano in maniera precisa     preoccupazioni e responsabilità di tutti noi: individui,     famiglie, forze sociali, e non solo delle istituzioni.  Penso al problema della droga, penso al problema dell'     AIDS, problemi che entrambi tanto attengono anche alla     tutela della dignità della persona umana per i pericoli     che sono insiti, se vengono affrontati in modo sbagliato,     di creare nuove sacche di emarginazione e creare nuovi     dislivelli fra i cittadini.  Penso al crescente disagio reale della vita delle     nostre città e agli ostacoli, non meno inquietanti,     che incontrano i giovani nell' affacciarsi alla vita,     dalla ricerca della prima occupazione, specialmente     nel Mezzogiorno, a quella della prima abitazione; ma     penso anche alla difficile integrazione dei lavoratori     stranieri in Italia, che sono venuti nel nostro Paese     o per avere uno spazio di libertà maggiore di quello     che godevano nel proprio Paese, o perché spinti dal     bisogno. Ma che, non dimentichiamolo, soddisfano alcune     esigenze della nostra economia. I lavoratori stranieri     che operano nel nostro Paese, certo lavorano per se     stessi, ma non dimentichiamo che il prodotto del loro     lavoro  è parte integrante e non secondaria dello sviluppo     della nostra economia e della nostra società. Essi     hanno dei doveri nei confronti dello stato che li ospita,     ma non dimentichiamo che anche noi abbiamo dei doveri,     e dei doveri umani, nei loro confronti.  Certo anche questi non sono temi nuovissimi. Ma hanno     tutti avuto, nel 1988 un accelerazione maggiore. ad     essi dobbiamo quindi volgere una attenzione speciale,     per capirne le connotazioni, per anticiparne le possibili     soluzioni. Il Paese  è cresciuto  è ormai fra i primi paesi nel     mondo, in termini di capacità produttive, finanziarie,     culturali. Ma proprio per questo aumentano anche le     nostre responsabilità: verso il retaggio di problemi     che la nostra evoluzione storica anno per anno ci consegna     e verso la crescita futura della nostra società.  In questo passaggio d'anno ci si prospettano, a mio     avviso, essenzialmente due sfide: quella di sviluppare     sempre più alti livelli di qualità e di civiltà della     convivenza collettiva, e quella di essere sempre più     aperti ai processi di integrazione europea ed internazionale,     senza i quali un limite stretto si porrebbe presto o     tardi allo sviluppo non soltanto economico, ma anche     civile della nostra società.  Si  è parlato molto, sia in Italia che all' estero,     della eccezionalità del nostro sviluppo economico,     delle luci e delle ombre che hanno caratterizzato questo     esempio, forse unico in Europa, di crescita e di progresso,     questi traguardi sono stati certo raggiunti grazie alla     straordinaria attitudine a padroneggiare le difficoltà,     che ci viene riconosciuta nel mondo intero e che abbiamo     sempre dimostrato, e che tante volte ha fatto gridare     al miracolo. Ma l' affermazione e il consolidamento della democrazia     e della libertà, non dimentichiamolo, hanno influito     in maniera determinante nel consentire a questo sviluppo     di realizzarsi e proprio in chiave di maggiore democrazia     e di maggiore libertà, la società italiana sembra     ora richiedere più chiarezza di orientamenti, più     rigore di comportamenti, individuali e collettivi.  Per progredire ancora verso quella che  è stata chiamata     "la nuova primavera" della nostra società, dobbiamo     superare la logica di una crescita economica che sia     basata soltanto sulla produzione di nuove ricchezze     e sulla circolazione di nuovi prodotti: il perseguimento     di più alti livelli di servizi collettivi e di convivenza     civile  è anche legato alla necessità di operare nel     segno di una nuova misura di solidarietà, concreta     e fattiva, senza la quale noi non saremo mai una società     pienamente civile.  Penso in particolare al bisogno di più ricche e calde     relazioni umane, che viene espresso da tante persone     che vivono l'inascoltata malinconia del dolore e della     solitudine.  Penso allo sconcerto di tanti di noi di fronte ad     una evoluzione rapida e radicale di modelli di convivenza     e di stili di vita. Penso agli anziani, ai minori trascurati, spesso sottoposti     a violenza, ai malati e a tutti gli altri che vivono     in condizioni di esclusione. E sono questi bisogni che spesso non hanno voce, che     raramente giungono alle prime pagine dei giornali, salvo     che non vi sia qualche caso drammatico e che quindi     spesso non fanno opinione. Ma una società che voglia     essere adulta, quale noi vogliamo che essa sia, deve     avere occhi ed orecchie anche per queste esigenze. Su     di esse si giocano indubbiamente la qualità stessa     del progresso e la legittima aspettativa di ciascuno     alla propria parte di serenità e di benessere.  Ai giovani, sempre giustamente ansiosi di idealità,     io credo che possano e debbano essere additati questi     obiettivi. Se essi non hanno dovuto lottare in gran     parte in prima persona per conquistare il diffuso benessere     degli anni '80, possono però prefiggersi di lottare     per il superamento dei costi culturali, sociali e civili,     che certamente il così rapido sviluppo del Paese ha     inevitabilmente comportato.  Per farlo, ad esempio, un modo nobile e certamente     prezioso per tutti, sarà quello di dedicarsi a conservare     l' inestimabile patrimonio ambientale e culturale dell'     Italia, con amore per i monumenti del passato, con amore     per la nostra natura. Per citare un esempio di grande     attualità realizzare un efficace sistema di parchi     nazionali e di riserve naturali, significa rispondere     ad una domanda di natura sempre più intensamente avvertita     e significa contribuire a costruire una nuova primavera     anche nel nostro ambiente, che  è la casa di tutti.  Ricordiamoci che questi non sono discorsi astratti.     La natura non  è soltanto un fatto fisico. Il rispetto     della natura, la riconquista della natura,  è una misura     della moralità della vita di ciascuno di noi e di moralità     della vita della comunità.  Su una via però così impegnativa, non si procede     da soli. Su una via che deve assicurare il proseguimento     del progresso, occorre che noi continuiamo a confrontarci     con il mondo esterno, con gli altri Paesi, con il mondo     più vasto.  Il confronto, su basi di pari dignità con tutti i     nostri partners mondiali, richiede un costante aggiornamento     della nostra cultura nazionale, che non si può richiudere     in se stessa, in uno sforzo che  è certo di realismo,     ma anche di curiosità, di immaginazione e di fantasia,     doti che certo al nostro popolo non mancano.  Questo impegno assume, nell' anno a venire, un respiro     particolare, perché si innesta in una stagione di grandi     speranze e di innovazioni per la comunità internazionale. Il 1988  è stato un anno straordinario, miracoloso,     per il dialogo. Un anno che, nei nostri auspici, rimarrà     forse a simboleggiare la transizione verso un più costruttivo     sviluppo delle relazioni fra i popoli sotto il segno     della pace.  Abbiamo visto la conciliazione prevalere sui contrasti,     ove forse questo non era sperabile, il muro della sordità     e dell'incomprensione assottigliarsi sempre di più.     Lo sforzo di mediazione delle Nazioni Unite sembra far     prevalere la pace nei conflitti che lacerano l'Iran     e l'Iraq e l'Afghanistan. E la pace, e non più il     timore della guerra, getta oggi più che mai la sua     luce promettente sull' annoso conflitto arabo-israeliano     e sul complesso dei rapporti fra l' est e l' ovest,     grazie anche all' impegno profuso dai presidenti delle     due massime potenze, che ha permesso di toccare nuovi     traguardi, ma grazie anche all' azione fattiva di tante     e tante nazioni che hanno favorito il dialogo fra le     due superpotenze. E l' Italia  è stata certamente in     prima linea fra di esse. Questi sforzi hanno portato     ad aumentare la comprensione reciproca e, per la prima     volta nel mondo, nella storia forse, hanno portato all'     adozione di concrete misure di disarmo e quindi di distensione     e di pace. Con apporti generosi e originali l'Italia ha recato il suo contributo al raggiungimento di nuovi approdi     nella convivenza civile. Nello spirito di iniziativa     internazionale che caratterizza l' azione del governo,     confortata da un largo consenso del Parlamento, dobbiamo     continuare ad essere pienamente partecipi di questo     processo, per consolidarlo e per svilupparlo ancora.  Queste sono le riflessioni di cui vi ho voluto rendere     partecipi, certo che anche nell' anno a venire ampia     sarà la disponibilità di tutti i cittadini ad operare     per lo sviluppo civile e democratico del Paese e per     la causa della pace nel mondo.  Rinnovo a tutti un augurio cordiale e sentito per     il nuovo anno che sta per iniziarsi. Lo rinnovo     a coloro che festeggiano l' inizio di questo nuovo anno     nell' intimità familiare, ma anche a coloro che vivono     in solitudine e in condizioni di sofferenza, o che,     separati proprio in queste ore dalle famiglie, stanno     prestando, nell'adempimento di un dovere militare o     civile, la loro opera al servizio della collettività.  Buon anno a tutti! 