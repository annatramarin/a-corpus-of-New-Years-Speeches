Buona sera e Buon Anno a tutti     in quest'incontro che è diventato tradizionale per il     Capo dello Stato, che ha l'onore, l'onore di presentare     gli auguri ai cittadini. s    Auguri a tutti, auguri a ciascuno: auguri a chi è cittadino     d'Italia in Patria e a chi vive all'estero; a chi si     trova in questa terra per lavoro come immigrato.  Un saluto     particolare agli immigrati, perché sentano l'Italia     come loro seconda Patria e dimentichino qualche episodio     di inciviltà: il popolo italiano è tutto ospitale!  Auguri     a chi è ospite per studio, per lavoro, di passaggio     e inizia con noi e tra noi questo 1994...  Proprio     a tutti, Buon Anno!  Buon     Anno all'Italia.  E     un anno è passato!  Pareva     quasi impossibile...  La situazione     politica precaria; l'esplosione, già iniziata e in crescendo,     dell'emergenza penale, con vasto coinvolgimento dell'area     politica ed economico-finanziaria.  Io,     allora, in questa sala, stavo conducendo le consultazioni     perché nascesse il primo governo.  Allora,     la delicatezza, se non la gravità della realtà economica     con la pesante ripercussione sul piano dell'occupazione     e l'instabilità della moneta già oggetto di svalutazione;     il succedersi incredibile di dimissioni di Ministri,     sette, con sostituzioni immediate, a volte reiterate.....     e, soprattutto, il volto dell'Italia dinnanzi all'Europa     e al mondo....  Quanti     timori! Forse, persino paura.... quale fatica per cercare     di scorgere un filo di ottimismo da qualche parte!  Quale     fatica per cercare di riuscire a sperare! Mi veniva     fatto di pensare alla "spes desperantium",     la speranza dei disperati. Ero     Ministro dell'Interno. In un viaggio in Jugoslavia,     per firmare gli accordi contro il terrorismo; la guida,     un professore, che ci tenne molto a dimostrarmi che     non aveva nulla a che fare con il regime - Tito era     morto da tempo - d'un tratto mi disse "venga con     me!". Mi fece entrare in una Chiesa, mi portò vicino     ad una bella immagine, scultorea, della Madonna, ma     mi indicò soprattutto cosa c'era scritto sotto: "Spes     desperantium"; la speranza dei disperati, di chi     non riesce a sperare; quante volte ho pensato!  E le     bombe! Firenze, Milano, Roma!  E le     vittime, e la disperazione dei parenti, dei compagni     di lavoro; e il terrore, quasi l'attesa angosciosa di     altra violenza.... E la gente con una domanda inesprimibile     e inespressa: ma chi vuole destabilizzare? Ma chi vuole     demolire l'animo, pure cosí forte, di questo nostro     popolo....  Chi?     E perché?  E i     giudici all'opera con la polizia giudiziaria, impegnati     senza tregua alla ricerca delle cause, dei responsabili,     per ridare sicurezza ai cittadini, perché i cittadini     possano sentirsi sicuri.  A costoro     che compiono questo lavoro, non si dirà mai grazie abbastanza.  Eppure,     l'anno è passato! Con     l'impegno del Parlamento; e quale impegno! E della Corte     Costituzionale, della Magistratura; con le iniziative     dei governi Amato e Ciampi.  Lasciatemi     dare per un momento spazio ai ricordi.  È toccata     a me la responsabilità, a me l'onore di chiamare Giuliano     Amato l'anno scorso e Carlo Azeglio Ciampi otto mesi     fa per formare e guidare un governo; delicatissimo il     momento politico nel primo caso; privo di ogni valida     indicazione da parte del Parlamento, il secondo. Quando     chiamai al telefono il Governatore, gli dissi: "Governatore,     si tenga pronto!".  Sono     state scelte che, tra l'altro, hanno rialzato di molto     il prestigio dell'Italia e non soltanto in Europa.  E, poi,     l'impegno instancabile delle Forze dell'Ordine e delle     Forze Armate, dentro e fuori i confini della Patria,     anche molto lontano, per servire la pace.  E l'impegno     della Pubblica Amministrazione! Quanta desolazione quando     sento da qualcuno condannare tutta la Pubblica Amministrazione     come incapace, come inefficiente! Ma perché dobbiamo     dare questo senso di distruzione senza pensare a quanti     - ciascuno di noi li conosce - danno la vita, la pelle     al tavolo di lavoro?  E l'impegno     di tanti, tantissimi operatori privati..... L'anno     è passato.  La nostra     moneta si è rinsaldata, l'economia presenta segni di     ripresa; la lotta alla criminalità ha raggiunto particolari     successi.  L'anno     è passato per la forza degli Italiani..... L'anno è     passato per il coraggio, per la operosa pazienza degli     Italiani.  Pensate!     La mirabile ricostruzione e il perfetto restauro a Firenze;     pensate alla pacata fermezza dei milanesi; all'immediata     ripresa di Roma, ferita nell'arte e nella fede.....  E, poi,     il volontariato sempre presente, versatile, instancabile     e gli ammirevoli Vigili del Fuoco, presenti ovunque.  E su     tutto, guida sicura, la determinazione dei responsabili     delle bellezze artistiche per ripristinare ostinatamente     ogni cosa come era.....come se non fosse successo nulla.  Questo     è il miracolo italiano che ogni tanto si ripete. Per     tutta questa faticosa ripresa in ogni campo, quanti     hanno lottato e sperato! Quanti hanno pagato anche con     la vita!  I caduti,     anche recenti, del mondo del lavoro..... Quanti hanno     pagato con la salute!  E chi     mai potrebbe dimenticare i nostri morti per la pace     e per la solidarietà fino all'ultima, innocente, giovanissima     crocerossina la cui generosità fu solo superata dalla     volontà di nascondimento! Quale richiamo e quale esempio!   E quanti     hanno pregato: nelle Chiese cattoliche, in tutte le     altre Chiese cristiane, nelle Sinagoghe, nelle Moschee.....     E quanti hanno sperato, creduto, spinti solo da una     invincibile ammirevole fede nell'uomo..... L'anno     è passato! Sono     di conforto talune constatazioni: la prima è che gli     Italiani, che noi Italiani,amiamo fortemente questa     nostra Patria e siamo pronti a pagare il prezzo della     sua rinascita. L'anno che ora si chiude ne ha portato     larga prova, larghissima prova.  Inoltre     - desidero ripeterlo - la certezza che la democrazia     è largamente entrata nelle vene degli Italiani, è diventata     vita di questo nostro popolo, ed è quindi garanzia di     un no fermo e consapevole a ogni ipotetica avventura. E mentre     il mondo è ancora insanguinato da guerre e da delitti,     da mercanti di morte - droga e armi - cui preme solo     la ricchezza ad ogni costo, le Comunità, Europea e internazionale,     ci danno atto di questa nostra decisa volontà di recupero     e aumentano la fiducia nel nostro futuro. Inizia     un anno che può, che deve essere decisivo per la nostra     ripresa.  Il mondo     ci guarda e attende da noi compostezza e saggezza nelle     prossime consultazioni elettorali politiche, affinché     in ogni nostra scelta, nella diversità delle impostazioni,     dei pensieri, dei programmi, sappiamo porre al di sopra     di tutto il bene dell'Italia.  Ci guarda     il mondo perché sente quale presenza essenziale sia     quella dell'Italia, anzitutto per la pace, per la pace     nel mondo; quale sia la presenza essenziale per l'Europa     che è stata e rimane la prospettiva politica primaria,     da sempre tendente, con ferma volontà, ad una sostanziale,     efficace comunità politica; presenza essenziale dell'Italia     per i popoli che, dopo l'inverno della dittatura sovietica,     si affacciano, con la democrazia nascente, alla collaborazione     e alla desiderata partecipazione alla comunità dei popoli     liberi; il mondo ci guarda e ha fiducia che si compia     il ruolo e la responsabilità dell'Italia nel Mediterraneo     e per la pace nella ex Jugoslavia e nel Medio Oriente.  Due     luci si sono accese proprio in questi giorni, dopo tanto     lavoro, sulla speranza di pace: l'incontro fra Israele     e i Palestinesi e i rapporti tra Vaticano e Israele.  È questa     una grande pagina di vita nuova nella storia dei millenni,     una eccezionale testimonianza di pace di questo Pontificato     di Giovanni Paolo II, cui va la nostra ammirata gratitudine. Ebbene,     per questo nuovo anno, il popolo italiano vuole anzitutto     una cosa: vuole che si volti pagina; il referendum questo     ha espresso con chiarezza non equivoca. Vuole che si     volti pagina su un passato di abusi, di comportamenti     illeciti della vita pubblica e della vita economica,     senza mai gettare nel nulla tutto ciò che di vitale,     di essenziale per la libertà del popolo italiano e di     costruttivo fu operato dalla Liberazione a oggi.  Stiamo     attenti a non dimenticare mai tutti coloro che hanno     salvato la vita e la libertà dell'uomo nella nostra     Patria! E     si apre, allora, la prima pagina nuova.  Nessuno     può negare il coraggio che vi è stato nel mettere a     nudo le piaghe e nel volere giustizia e trasparenza.     Occorre che la volontà e il coraggio continuino fino     a quando questo capitolo giungerà a conclusione con     l'affermazione della responsabilità dei colpevoli e     della innocenza di chi sarà trovato senza colpa; con     il riconoscimento dell'opera delicata ed essenziale     della Magistratura, ma anche con una ritrovata costante     serenità nei cittadini, non timorosi, ma fiduciosi nella     giustizia; cittadini sereni anche come imputati o parte     lesa; difesa, la giustizia stessa, da un tipo di politica     che pare voglia contaminarla o servirsene; difesa da     chi ne coglie solo il lato spettacolare; e liberata,     la giustizia, da chi ha avuto - è doveroso dirlo - momenti     non sereni con il contagio di voglia di ghigliottina     e di gogna, due manifestazioni nefaste per la giustizia.  La giustizia     ha diritto di essere universalmente rispettata e creduta. Abbiamo     tanto bisogno di pacatezza, di serenità perché anche     la vita politica, l'attività economica possano riprendere     l'indispensabile propria azione efficace e normale.  E ciò     vale per tutti noi! Ed     ecco la seconda grande pagina: le riforme. È necessario     che tutto ciò che è stato elaborato, dai dibattiti parlamentari     alla Commissione bicamerale, in questa legislatura,     nonché andare perso, sia contributo di studio e di esperienza     perché la nostra Costituzione, per opera del nuovo Parlamento,     possa rispondere sempre meglio alle esigenze più attuali     della nostra gente. Non     dobbiamo perdere di vista le idee vere e vive che non     muoiono se gli uomini che dicono di credervi, anziché     servirsene, le servono con umiltà e disinteresse; dobbiamo     porre a fondamento i grandi pensieri umanitari che resistono     ai nostri personali limiti e ci danno certezza che tanti     non onesti non travolgeranno mai chi disonesto non è     e non vuole esserlo. Dobbiamo     lavorare tutti per riscoprire e ravvivare la ricchezza     di pensiero, di valori, di storia della nostra Patria     e vedremo allora quale sia la forza, la vitalità di     questo immenso patrimonio e quanto sovrabbondi sulle     nostre povertà e sulle nostre cadute. In questo, solo in questo, sta il mio ottimismo; il mio     ostinato ottimismo sta nell'esistenza di questo patrimonio     culturale e spirituale, sta nella convinzione che, con     la buona volontà di tutti e il sacrificio di ciascuno,     certamente si supera ogni ostacolo. E     viene la pagina sociale, che è qualificante, del     tutto qualificante per uno Stato veramente degno dell'uomo.  Abbiamo     bisogno che l'umano tema del lavoro riduca e spenga     le ferite della disoccupazione e le tremende paure dell'incertezza     del proprio impiego.  È tema     di civiltà, tema non facile a risolversi, specie in     presenza di una pesante crisi mondiale che colpisce     anche i Paesi economicamente forti, ma che richiede     anzitutto che si creda davvero che il rispetto del diritto     al lavoro è il primo segno di civiltà di un popolo. E qui     bisogna dare atto ai governi, al Parlamento di avere     già operato sforzi significativi. Ma il     tema ci investe, il tema ci preoccupa,il tema non deve     e non può darci pace..... e quando abbiamo fatto o ritenessimo     di aver fatto veramente tutto, pensiamoci: certo si     può fare ancora qualcosa, se si crede nei diritti dell'uomo!  Si inserisce     a questo punto la sempre viva questione giovanile:     la scuola, il primo lavoro.  Sono     temi connessi che non possono non lasciare spazio alla     voce dei giovani. Anzi, qui i giovani sono protagonisti     responsabili, senza inserimenti partitici più facili     a sconfinare nella speculazione o a farla sospettare     che non a dare consigli o aiuti validi.  Ho incontrato     e dialogato con migliaia di giovani anche in questo     tempo di Presidenza della Repubblica e sono convinto     che il dialogo sia la via seria, utile, valida. E so     che già molte volte è stato attuato.  Occorre     responsabilizzare i giovani; è inutile discutere se     dar loro credito per guidare una macchina a 16 anni     se non si pensa seriamente alla formazione culturale,     umana, capace di prepararli a ben più essenziali e primarie     responsabilità nella vita. Ai giovani     chiediamo fede negli ideali, nei valori umani; chiediamo     entusiasmo per superare tante difficoltà; chiediamo     generosità verso chi ha meno doti intellettuali, meno     capacità fisiche, materiali; chiediamo solidarietà per     chi ha bisogno e per chi soffre..... ed è giusto!  Ma ai     giovani dobbiamo dare prospettive di vita, motivate     possibilità di previsioni per il loro avvenire. Non     dobbiamo mai spegnere loro la speranza. Mai! Ma,     prima di tutto, vogliamo donare ai giovani l'esempio     nostro, vissuto e pagato di laboriosità, di onestà,     di sacrificio, di fede nei valori essenziali?  Questo     è dovere primario, di ciascuno. Mio, anzitutto! Vorrei     dire ancora una volta: giovani, non arrendetevi mai!  Non     pensate che sia facile a dirvelo, quando si conoscono     le difficoltà che dovete superare. Ma non siate mai     pessimisti. Anche di fronte a situazioni faticose ed     ingiuste, non siate mai pessimisti!  E voi     educatori abbiate fede che il quotidiano dono della     vostra vita ai giovani, certo mai andrà perduto. Mai! E, allora,     Buon Anno ai giovani; Buon Anno ai bambini felici e     soprattutto a quelli che non lo sono e, forse, non lo     saranno; Buon Anno ai genitori che vivono con loro e     Buon Anno a tutti coloro che si sacrificano per questi     bambini, specie infelici, senza essere genitori.  Buon     Anno agli anziani, a quegli anziani che pensano ormai     di essere di peso, di impiccio, perché non hanno chi     sia capace di farsi ricco della loro esperienza. Buon     Anno a tutti, alle famiglie serene e a quelle sofferenti,     perché la famiglia è il cuore della vita di un popolo.  Buon     Anno a chi è solo nella speranza che qualcuno si accorga     della sua solitudine; a chi è in ospedale; a chi è in     carcere; a chi vigila sui malati, a chi vigila sui detenuti;     a chi spera nella salute, e noi l'auguriamo ricuperabile     e presto; a chi spera nella libertà perché, una volta     affermata la giustizia, la meta della libertà non sia     irraggiungibile: non sarebbe umano!  Buon     Anno a chi si sente emarginato perché provi il dono     e il calore della comunità.  Questa     Italia ha bisogno di solidarietà, di fraternità, di     un po' più di amore, ma ha anche tanto bisogno di saper     donare solidarietà, fraternità e amore. Solo chi la     sa donare è capace davvero di umana sensibilità. Abbiamo,     purtroppo, un male grave che tenta di lacerare e distruggere     il nostro tessuto di umana convivenza: è il terribile     clima del sospetto, il clima della insinuazione, il     clima del metter male, della malignità che si insinua:     il peggiore tarlo della vita di un popolo.  Questo     è male tipico delle dittature, che non dovrebbe allignare     in un paese libero e democratico, poiché le dittature     si sono sempre fatte forti su questi mali disgregatori     di ogni umana fiducia.Hanno puntato sulla paura, non     solo del dittatore, ma la paura che d'un tratto nasce     fra uomo e uomo e spezza ogni vincolo e crea continua     angoscia di non sapere che cosa capiti domani. C'è     tanta sete di verità, di lealtà, di pulizia, di stima     reciproca, c'è sete di umanità. E il popolo italiano     ne è ricchissimo. Sete di umanità che sostituisca e     spazzi via per sempre il clima di connivenza, di omertà,     di menzogna, di furbizia.  Scrolliamoci     di dosso questi mali che hanno procurato e procurano     tanto danno alla nostra comunità!  Osserviamo     un momento, prima di chiudere, quanta g e n t     e  b u o n a - certo, ognuno di voi ne conosce     - quanta gente che si accontenta, che ha tante fatiche     da superare e le affronta con serenità, senza lagnarsi!  Quanti     malati! Ne conosco molti. Molti mi scrivono. Malati     senza speranza, seminatori di speranza, persino di gioia,     perché la speranza e la gioia è dentro di noi; può essere     aiutata da fatti, episodi, incontri dal di fuori, ma     è dentro di noi!  Quanti,     cui manca ogni solidarietà, sono disponibili a donarla     sempre agli altri.  Quanti     si consumano per chi ha bisogno, senza che nessuno dica     loro grazie. Sono     stato, non molte sere fa, ad incontrarmi con un camper     dove degli ex-drogati passano larga parte della notte     vicino alla stazione ferroviaria di Roma solo in attesa     che qualche altro sofferente di quello stesso male,     possa aver bisogno di loro. Solo il medico di quella     equipe non è un ex-drogato. Gli altri non pensano ad     altro che a donarsi.  Quanti     si consumano in questo modo! Eroi nascosti, ignoti,     di solidarietà e di amore che è l'eroismo più ricco,     l'eroismo più umano!  Il richiamo     viene a ciascuno di noi; è l'eroismo che ha le porte     aperte per ciascuno,ognuno di noi può incamminarsi per     quella strada. A coloro,     e sono tanti, che in questo anno sono stati esempio     per me, per la mia vita,a quelli che mi hanno regalato     conforto, aiuto, preghiere, sostegno, un grande grazie     di cuore. Tutti     ci ricordano che siamo ad un passaggio delicato, difficile;     ed è vero, ma attenzione non ci viene chiesto nulla,     proprio nulla di eccezionale, nulla di eroico. Non assumiamo     il tono dell'eroismo. Ci viene soltanto chiesto     di fare bene il nostro dovere, proprio null'altro. Non     ci viene chiesto di essere salvatori della Patria, ma     servitori della Patria, sí! e con amore!  Se faremo     questo, un giorno, volgendoci indietro, vedremo che     il p a s s a g g i o è stato superato....  L'essenziale     è che a superarlo sia tutto il popolo italiano. Tutto!  E che     ciascuno voglia e possa camminare insieme.  Dipende     da ciascuno di noi che camminiamo e che aiutiamo quelli     che non possono camminare, perché occorre che tutto     il popolo cammini. Ho detto     l'anno scorso: "l'Italia risorgerà", ed era     augurio fatto con il cuore. Oggi mi sento di poter dire     "l'Italia sta risorgendo!". E allora,     Italia auguri! 