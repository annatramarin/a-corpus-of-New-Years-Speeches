Care italiane, cari italiani, la notte di Capodanno è per tutti noi momento di speranze, di proponimenti,
di riflessione. Ho ancora nel cuore gli sguardi, le parole, la dignità, la compostezza dei
familiari dei nostri caduti a Nassiriya. A loro va il mio primo pensiero. In
loro ho visto l'immagine della famiglia, fondamento della società italiana, e
l'espressione più alta dell'amor di Patria. Tutta l'Italia si è unita nell'omaggio ai nostri compatrioti che hanno dato
la vita per favorire la rinascita di un altro popolo. Tutti ci riconosciamo
nello spirito di sacrificio con cui tanti ragazzi e ragazze, arruolati nelle
Forze Armate della Repubblica, svolgono i compiti loro affidati dalla Nazione in
varie parti del mondo; anche per contrastare l'oscuro disegno di
destabilizzazione mondiale che i terroristi perseguono con lucida e organizzata
follia. Siamo orgogliosi di loro per lo slancio che li anima, insieme ai civili e volontari che li affiancano con coraggio; e mi riferisco in particolare alle
donne e agli uomini della Croce Rossa Italiana. Abbiamo fiducia in loro. Come
l'abbiamo nelle Forze dell'Ordine, che presidiano con impegno e dedizione
l'ordinato svolgimento della nostra vita quotidiana. Lo dimostrano i recenti positivi risultati investigativi nella lotta al
terrorismo interno, purtroppo ancora pericoloso. I pensieri che ho stasera nell'animo nascono come risposta ai tanti messaggi
che mi giungono da voi, negli incontri o per iscritto. Nell'insieme, essi
esprimono un forte e crescente senso di comunità. Grazie per la forza che mi
trasmettete. È realtà diffusa in tutta Italia il risveglio dell'amor di Patria. Ed è
per me naturale dare voce a questo sentimento. Il senso di identità nazionale, il nostro patriottismo, si sono arricchiti
di stimoli nuovi, che vengono dai progressi compiuti sulla via dell'unificazione
dell'Europa. Progressi importanti. Non lasciamoci ingannare dal mancato successo
di una Conferenza: è già accaduto in passato. Abbiamo superato molti ostacoli,
e anche questa volta li supereremo. Per superarli occorrono slancio ideale e
volontà politica. Noi abbiamo un sogno. È nato nel nostro animo negli anni dell'ultima, feroce
guerra civile europea, ed è oggi più vivo che mai. Passo dopo passo, quel sogno si
sta realizzando. Portare a compimento il processo che darà una Costituzione a questa grande
Unione Europea non sarà facile. È di guida il progetto che la Convenzione
Europea ha elaborato e il Consiglio Europeo ha nella sostanza approvato. Unione Europea, significa pace in Europa. Questo gli Italiani lo sanno, lo
sentono. Insieme con le istituzioni, e ancor più in fretta, cresce il sentimento di
identificazione con l'Europa nell'animo dei nostri giovani: che viaggiano, e
sono ormai moltitudini, da un Paese all'altro; che studiano qui o in altri Paesi
europei continuando a sentirsi ovunque a casa loro. Diventando più Europei non
si sentono sicuramente meno Italiani. Un'identità più complessa è anche
un'identità più ricca e più forte. Con questo spirito affrontiamo i pericoli di una fase storica tragicamente
aperta, il primo anno del nuovo secolo, dalla strage delle Torri Gemelle. Che
fare? L'uomo di religione reagisce pregando e predicando la pace. E Sua Santità
Giovanni Paolo II lo sta facendo con una lucida visione e una perseveranza
davvero straordinarie. A Lui invio il mio pensiero grato e augurale. L'uomo di governo deve reagire mirando a realizzare una più forte coesione
fra tutti coloro che sanno come si costruisce la pace; rafforzando le
istituzioni che abbiamo creato in applicazione coerente dei nostri valori: la
nostra Repubblica, l'Unione Europea, le Nazioni Unite. Istituzioni garanti, con gli strumenti che i popoli loro affidano, della
convivenza civile, del progresso e della dignità di tutti. Il rispetto del
diritto internazionale è presidio della pace nel mondo. Questa è la via da seguire, tendendo la mano a tutte le civiltà, a tutti i
popoli, per sradicare il terrorismo, per prevenire tragici scontri etnici o
insensati conflitti religiosi, che stravolgono e rinnegano i principi più
sacri. Ci aiutino gli esponenti religiosi, di tutte le religioni, ad approfondire
sempre più il valore della pace, educando ad essa i credenti. Questo l'Italia
chiede a tutti i suoi cittadini, come a tutti gli stranieri che vivono in mezzo
a noi e condividono i nostri diritti e i nostri doveri. La coesione più stretta e fattiva all'interno delle istituzioni, nazionali e
internazionali, in tutti campi del loro operare, dà serenità e sicurezza ai
cittadini, e nuovo vigore alle istituzioni stesse. Si creano le condizioni per
affrontare le difficoltà. Le preoccupazioni certo non mancano, anche guardando all'Italia, al modello
di società basato sulla libertà, sulla democrazia, sulla solidarietà, sulla
diffusione del benessere, sullo spirito dell'intrapresa, che abbiamo costruito
partendo dagli anni difficili del dopoguerra. Avevamo allora ben più gravi problemi. Ma avevamo riconquistato la libertà,
per tutti gli Italiani; questo ci dava entusiasmo e fiducia. Con lo stesso
spirito dobbiamo affrontare i problemi del tempo presente. Oggi, per il bene delle nuove generazioni, la nostra priorità è la
formazione e lo sviluppo della persona. L'istituto fondamentale per realizzare
questo obiettivo è la scuola. Poniamoci, a tal fine, degli obiettivi ben
definiti: ad esempio, quello di dimezzare, entro un tempo determinato, il tasso
di abbandono degli studi. Eleveremo così il numero dei giovani con un livello
d'istruzione superiore. E non dimentichiamo che la scuola è, per tutti, educazione al rispetto dei
diritti umani; per gli immigrati, in particolare per la seconda generazione, è
anche lo strumento principale di integrazione. Vengo ai problemi economici. So bene che quest'anno molte famiglie hanno
avuto difficoltà con il loro bilancio, hanno fatto fatica. Il troppo lungo
ristagno dell'economia, in Italia e in Europa, ha colpito soprattutto i più
deboli. Andiamo incontro al nuovo anno incoraggiati dai primi segni di ripresa
economica. Questi segni dobbiamo ora saperli sostenere con l'azione di tutti:
imprenditori, lavoratori, istituzioni di governo centrali e locali. Non giovano alla ripresa economica taluni aspri contrasti. Indeboliscono la
fiducia, di noi in noi stessi, degli altri in noi. Insieme, si affrontano meglio anche le crisi di alcune grosse imprese, i cui
effetti negativi vanno al di là delle pur gravi conseguenze aziendali. Esse
incidono sul prestigio, sulla credibilità dell'intero sistema economico e
finanziario. Minano il rapporto di fiducia dei risparmiatori con imprese e
intermediari. L'accertamento dei fatti e delle responsabilità è la premessa
per ben definire correttivi opportuni. La fiducia è tutto, è la forza che ci muove, che ci permette di costruire
il futuro. Oggi non cresciamo, in Italia e in Europa, soprattutto perché manca
la fiducia. E non mancano, invece, le ragioni di nutrire fiducia. Nel corso dei
miei viaggi nella provincia italiana constato quanto sia diffusa, in ogni parte
d'Italia, una consuetudine di collaborazione tra istituzioni, anche se governate
da forze politiche di diverso colore; e incontro significativi esempi di
iniziative economiche, di singoli come di intere categorie, che dimostrano di
saper "fare sistema". È questa una realtà positiva, che esprime la volontà di concordia dei
cittadini. Di questa volontà le istituzioni debbono tener conto. In anni in cui eravamo divisi da alti muri ideologici, che oggi sono caduti,
riuscimmo a costruire le istituzioni della Repubblica, a darci una Costituzione,
patrimonio di tutti. Così è sentita dai cittadini. Mi incoraggia il fatto che sia in corso in Parlamento un dibattito aperto sui
temi costituzionali. Per mutamenti strutturali, che modifichino istituzioni
fondamentali della Repubblica, quale il Parlamento, serve uno spirito
costituente, un largo incontro di volontà politiche. Le istituzioni
fondamentali non possono certo essere cambiate ad ogni mutare di maggioranza. Il mio pensiero e il mio augurio conclusivo vanno anzitutto agli anziani.
Molti di loro sono soli, chiedono affetto, compagnia, assistenza. Talvolta manca
l'appoggio di una famiglia. Occorre allora che altri si facciano avanti per
riempire il vuoto; ciò accade, per fortuna sempre più spesso, grazie alla
generosa azione di volontari di ogni ceto ed età. Ai giovani voglio ricordare l'importanza di guardare al volontariato, e al
servizio civile, come a una scelta di crescita personale, non soltanto come a
un'occasione per fare del bene. Aiutando gli altri, aiutiamo noi stessi. Ci
arricchiamo di ideali, di esperienze che ci serviranno per tutta la vita. Abbiamo una gioventù capace di entusiasmi. Non priva di preoccupazioni e di
incertezze, ma ricca di interessi, di speranze e di slanci quando guarda al
proprio futuro, alle scelte da compiere, negli studi, nel lavoro. Non è una
gioventù indifferente. È una gioventù impegnata, desiderosa di dar prova
delle conoscenze, delle qualità, dei valori che ha acquisito nella scuola, in
seno alla famiglia, nella società. A voi giovani ancora un pensiero. So quanto amate l'Ambiente, quanto vi
adoperate per salvaguardarlo. Cercate di vivere in armonia con i ritmi della
Natura. Fa bene. Ci si sente più forti, si può dare il meglio di noi stessi.
Provate qualche volta - già molti di voi lo fanno - ad alzarvi all'alba, a
vivere il miracolo quotidiano del risveglio della Natura. Italiane, Italiani, lo scorrere delle ore verso la mezzanotte invita a stare
in buona compagnia con familiari ed amici. Arrivederci a presto, nel nuovo anno.
Penso anche agli Italiani che vivono lontano dalla Patria, che fanno onore
all'Italia nel mondo, che noi sentiamo vicini. Che il 2004 possa essere sereno
per tutti voi. Insieme con mia moglie, questo è l'augurio che vi rivolgiamo, con tutto il
cuore. Felice anno nuovo.


