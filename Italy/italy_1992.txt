Buona sera a tutti! Buon     anno! È l'augurio, il primo mio augurio; mi emoziona     nel presentarlo, quasi lo vedessi partire da me e giungere     a voi, a tutti voi: a chi lo accoglie con bontà (e gli     sono grato), a chi non lo gradisce (ed io me ne scuso),     a chi rimane indifferente... è il mio augurio.  E il     mio augurio si ferma alla vostra porta e attende, discreto,     che vogliate aprire, se lo vorrete: Buon anno!  Ma con     quale coraggio il Capo dello Stato, un uomo come ciascuno     di voi, si arrischia a fare auguri in questa situazione     che, a volte, ha toni e realtà cosí negative?  La questione morale, che tocca anche uomini politici,     persone note e pare allargarsi creando preoccupazioni     e sconcerto; la questione sociale, che vede disoccupazione,     sottoccupazione, prospettive ancora più preoccupanti; la questione della sicurezza, che ha visto in questo     anno una terribile, dolorosa serie di delitti: e giudici     eccelsi e uomini di scorta e forze dell'ordine ed eroici     cittadini disposti a lottare contro il crimine, cadere     sotto l'arma del delitto, della vigliaccheria, dell'infamia.     Eppure quanta meritoria strada è stata compiuta dalla     magistratura e dalle forze dell'ordine per prevenire     e per soffocare la violenza, per vincere silenzi ed     omertà, per ridare sicurezza! Ebbene     a me pare che proprio oggi in mezzo a tante fatiche,     a tante prove, diventi essenziale l'augurio... a che     serve un augurio quando tutto va bene? Il primo augurio     è l'impegno per ciascuno di noi, di compiere con amore,     con sacrificio e ad ogni costo il nostro dovere. Vale     per me!  Ma vi     può forse essere qualcuno che può puntare sul crollo     dell'Italia? Qualcuno vi può essere che possa sperare     che muoia, che cada questa democrazia? Vi può essere     qualcuno che possa essere stanco di essere persona libera?     Ma si può mai essere stanchi della libertà? Io spero     che non vi sia alcuno. No, non lo spero, io credo di no, con tutte le mie forze! L'Italia     libera e democratica deve vivere nella pienezza dei     valori umani, deve risorgere con l'apporto di tutti     e di ciascuno. Ognuno     è indispensabile.  E noi,     popolo italiano, questa possibilità, questa capacità     di risurrezione l'abbiamo con assoluta certezza.  È mai     pensabile che tutti coloro che per questa libertà, per     questa democrazia hanno lottato, hanno pagato, hanno     sofferto, che chi ne ha raccolto l'eredità, chi comunque     sente amore per questa Patria libera, anche nelle diverse     responsabilità, nelle diverse posizioni politiche, non     trovino, non sappiano trovare il comune denominatore     di unione, per difendere ed aiutare a nuova vita quelle     radici (articolo 2 della Costituzione) degli "inviolabili     diritti dell'uomo"?  Per     risorgere occorre anzitutto avere il coraggio della       verità.  I     mali ci sono, e come, e quanti!  Il male     della immoralità politica, amministrativa, tocca i responsabili,     ma non tocca, non può toccare le istituzioni. Le istituzioni     sono vittima di questi atteggiamenti, non sono coloro     che hanno compiuto questi fatti; le istituzioni hanno     la forza della Costituzione e della volontà popolare.     E il giudizio politico è ben distinto, in un paese,     in uno Stato di diritto, dal giudizio penale. Il giudizio     penale colpisce i singoli per responsabilità soggettive,     non conoscendo la scienza giuridica penale, la responsabilità     oggettiva; quest'ultima fa capo alle dittature che negano     le garanzie giuridiche per scopi politici; ma in uno     Stato democratico e di diritto, il giudizio politico       è del Parlamento, e cioè del popolo che lo ha demandato     liberamente al Parlamento, e può sempre esercitarlo     direttamente con il voto libero, personale, segreto.  Il     giudizio è della libera stampa che esprime valutazioni,     che interpreta, dà consigli, critica, come è diritto     e dovere della stampa in un paese democratico; ma la     stampa deve rispettare la dignità della persona e non     può mai emettere sentenze: questo è dovere del giudice.  E     i processi storici li fa la storia!  A     ciascuno il suo.  E qui     la mia rinnovata fiducia nella magistratura che ha saputo     affrontare il terrorismo e la criminalità organizzata     lasciando sul campo toghe insanguinate per la giustizia,     con l'augurio che la maggiore celerità delle nuove procedure     possa fare il punto per l'affermazione del principio     costituzionale che nessuno può essere ritenuto colpevole     se non dopo essere condannato con sentenza definitiva     (articolo 27 della Carta).  E ciò     vale per tutti, nessuno avendo il diritto di dare per     colpevole e condannare chi è inquisito con una forma     e una procedura che è la ripulsa e il sovvertimento     del diritto e della democrazia. Pare,     a volte, negarsi anche il diritto-dovere all'umana solidarietà     che doverosamente non tocca i temi processuali, tocca     solo il lato umano.  Che     chi è incappato nel codice penale debba pagare è tema     che non tollera incertezze né tollera colpi di spugna:     ma che siamo chiamati tutti a serenità di giudizio è     problema di morale umana. Coraggio     di verità.  Coraggio     di verità vuole che il Parlamento possa portare     avanti i compiti più urgenti e primari per i quali è     stato eletto. Lo richiede il dovere di difendere la     democrazia che nacque a durissimo prezzo ed è patrimonio     di tutti, maggioranza ed opposizione, tutti ugualmente     impegnati a rafforzarla questa democrazia, a renderla     limpida e vera interprete della volontà e delle attese     della gente. È nel Parlamento e del Parlamento il       diritto-dovere di ogni assunzione di responsabilità.  La saggezza     e l'impegno dei Presidenti delle Assemblee legislative     ci danno ogni garanzia e siamo loro grati.  Dal     Parlamento si attendono anche le riforme che rigenerino     con gli istituti costituzionali anche la vita politica     italiana.   Mi pare     ormai chiaro ed universale il no ad ogni contributo       dello Stato ai partiti; contributo che si risolve     in una obbligatoria partecipazione del contribuente.     No! Ma i partiti, sotto qualsiasi denominazione, sono     un punto vitale dell'attuale vita democratica: demonizzarli,     criminalizzarli è terribilmente pericoloso poiché senza     i partiti non c'è democrazia; fino ad oggi nessuno avendo     saputo inventare qualcosa di diverso che non sia un     semplice mutamento di nome. E se ci sono, i partiti     devono poter vivere lecitamente. Esistono molti modi     trasparenti perché i partiti possano vivere di apporti     privati leciti e di volontariato.  È a     tal fine indispensabile che gli organi di controllo       compiano il loro dovere con scrupolo ed efficacia essendo     inconcepibile e gravemente illecito che appalti e contratti     intrisi di tangenti abbiano trovato e forse trovino     facile approvazione da chi ha il dovere di controllare     e di stroncare. Se l'attuale sistema di controllo non     è efficace e valido, in taluni casi addirittura compiacente     e complice, è dovere intervenire urgentemente e drasticamente     poiché l'attività di controllo è nell'interesse del     cittadino come garanzia di legittimità e di pulizia;     se questa garanzia è frodata o negata, è danno grave     dell'interesse generale della comunità.  Ma una     precisazione: si parla tanto, si parla troppo e a sproposito,     a volte, di governo lontano dai partiti, quasi timoroso     di contagiarsi, di perdere credito se non sta lontano     o contro i partiti.  Qui     c'è confusione grave.  Lontano     dai partiti che invadono sfere di potere, sfere di competenza     dello Stato, certo! Lontano da partiti lottizzatori     e prevaricatori, anche! Ma facciamo attenzione: se crollano     i partiti, su chi poggia il governo che deve avere la     fiducia dal Parlamento il quale è fatto di gruppi parlamentari     che sono espressione dei partiti? E dove troverebbe     maggioranza e fiducia un governo da un Parlamento mancante     di ogni legittima aggregazione?  Allora     si deve puntare sulla ortodossia dei partiti, sulla     trasparenza dei partiti, sul rinnovamento dei partiti;     ma ripeto, stiamo attenti a non scrollare dalle basi     la vita stessa della democrazia con la pur valida motivazione     di far pulizia e di far chiarezza. Non si cura un malato     uccidendolo.  Abbiamo,     dunque, il diritto che i partiti siano in grado di assolvere     il loro dovere fondamentale fissato dal dettato costituzionale     (articolo 49): "concorrere con metodo democratico     a determinare la politica nazionale".  Coraggio     di verità. E ancora     un pensiero, un invito che nasce da una esigenza pressante,     indispensabile: occorre che vi sia intesa, collaborazione,       convergenza fra i poteri dello Stato. Questa è la     democrazia. Ciascuno dei poteri nella propria responsabilità,     nel proprio essenziale compito e ambito costituzionale, ma tutti convergenti al bene comune, che è servire       il cittadino, è servire l'uomo. Si parla     di incomprensione e persino di urto tra magistratura     e responsabilità politica e mondo politico. La magistratura     non può e non deve fermarsi mai nella sua opera di giustizia     nei confronti di chicchessia; ma non si deve neppure     dare l'impressione che in questa opera vi possa essere     la contaminazione di una ragion politica. Neppure l'impressione!  Se     crolla la democrazia non esiste spazio per una magistratura     autonoma e indipendente.  Il paese,     la Patria, l'Italia chiedono ai poteri dello Stato di     lavorare insieme per risorgere: sono certo della loro     risposta positiva, che è indispensabile.   Ma     coraggio di verità ci presenta il debito pubblico eccezionalmente rilevante e grave ostacolo ad un dignitoso     ingresso in Europa e direttamente connesso al quadro     sociale; qui il tema della giustizia incombe e coinvolge     tutti.  Disoccupazione,     sottoccupazione attuali e future rappresentano un male     grave come lo è il debito pubblico che pure governo     e Parlamento hanno affrontato con decisione come non     mai; sono problemi che ci chiamano in causa personalmente     nelle varie nostre responsabilità, a cominciare da me; a cominciare da me e dalla mia responsabilità.  Che     vi sia una crisi che attraversa il mondo è vero, ma     che questa non possa abbattersi in modo devastante sui     più deboli, sui più indifesi è richiamo ai doveri fondamentali     di giustizia.  Stiamo     attenti, poiché la giustizia è fondamento vitale della     democrazia, è indissolubilmente legata alla libertà;     e se giustizia è ferita, ferita ne è la libertà e vittima     la persona umana, a cominciare dalla più indifesa, dalla     più debole.  È il     tema del lavoro, il tema della casa, della famiglia,     delle imposizioni fiscali. Occorre che il peso fiscale     sia equamente distribuito, ma soprattutto occorre che ogni sperpero venga eliminato, che ogni spesa sia       riveduta e che chi froda il fisco sia trattato         come chi tradisce il proprio paese. Coraggio     di verità! È qui l'augurio per il nuovo anno.   Ma allarghiamo     lo sguardo all'Europa, al mondo.  L'Europa     risente di un calo di fede nella Comunità (attenzione,     nessuno si illuda, la Comunità europea nascerà ugualmente,     non ne ho dubbio: noi con i nostri egoismi possiamo     solo ritardarla! E ne avremo grave responsabilità nella     storia), risente l'Europa di risorgenti nazionalismi     economici, monetari e persino politici.  L'Italia     vuole l'Europa e lavora per l'Europa, né raccoglie     desolanti e saccenti condanne che giungono di lontano     o infauste profezie che giungono ogni tanto da cattivi     auguri intrisi di superbia e di meschinità.  L'Italia     vuole l'Europa.  Ma nell'Europa     c'è sofferenza e sangue.  Non     dimentichiamo che base prima della politica è la geografia     e che perciò noi 12 paesi dell'Europa non siamo che     un pezzo d'Europa: non siamo l'Europa! E l'Europa       deve nascere intera, e che ciò si avveri dipende     da ciascun popolo di questo vecchio continente.  L'Italia     vuole l'Europa e vuole la Pace, e opera per l'Europa     e opera per la Pace. Ma nel     mondo ancora quanta ingiustizia, quanta fame, quanto     squilibrio tra i popoli.  Quanta     violenza anche contro la natura, mentre c'è tanto     bisogno di affermare e tutelare il diritto umano all'ambiente,     di rispettare il dovere della salvaguardia della natura     e quindi della persona, in particolare dei popoli che     non hanno voce per farsi intendere.   Ora,     mi rivolgo a voi giovani, non che tutto il discorso     non fosse anche per voi, ma una parola un po' particolare,     e vi chiedo la bontà di ascoltarmi.  Mi rivolgo     anche a chi, genitori e docenti di ogni ordine e grado,     ha l'altissimo compito di insegnare, di educare, di     formare.  C'è     la violenza, c'è la droga, c'è l'immoralità... ma non     tutto è male. Quanto è il bene, il buono, il giusto       che regna tra noi, che c'è in mezzo a noi! Basta     scorgerlo, accorgersene.  Quanti     cittadini, quanti amministratori, quanti politici probi,     capaci, onesti, disposti solo al sacrificio per il bene     comune; quanti lavoratori nel significato più ampio     di questo termine, quanti impiegati, tecnici, dirigenti,     insegnanti, professionisti... quanti vivono nel rispetto     delle leggi e nella vissuta solidarietà e fanno con     sacrificio il proprio dovere; quante donne nelle nostre     case, negli uffici, nelle pubbliche responsabilità,     nelle professioni, nei diversi settori del mondo del     lavoro sono esempio di laboriosità, di valori veri,     di dedizione amorosa!  E     quanti sono caduti e hanno sofferto perché il bene vinca     sul male! Quanti!  Ho avvicinato     le espressioni più diverse del volontariato. Ho visto     in Albania i militari italiani donarsi senza risparmio     per chi ha bisogno (e qui rivolgo a loro un affettuoso     saluto e a tutti i militari d'Italia che in tante terre     lontane sono presenti per ragioni di libertà e di Pace:     penso in particolare in questo momento alla Somalia)...     e mi raccolgo nel silenzio, nel ricordo di chi, per     questi ideali, non è tornato a casa...  Ho conosciuto     in questi mesi iniziative umanitarie incredibili per     partecipare alle sofferenze, alle solitudini, alle emarginazioni     altrui!  Allarghiamo     lo sguardo. È vero     che voi giovani avete tante motivate preoccupazioni     per il vostro avvenire; è vero! È vero che le difficoltà     sembrano aumentare anziché affievolirsi, ma abbiate     fede e coraggio anzitutto in voi stessi; siate ottimisti     malgrado tutto, non gettate la spugna, non arrendetevi! Ripeto     ciò che ho detto più volte: la sconfitta a voi stessi,       voi soli la potete dare quando rinunciate a lottare.  Non     fatelo mai! E non     lamentate i mali della politica standovene rintanati     in casa, o nel vostro lavoro, o chiusi nella vostra     famiglia; aprite le finestre, c'è fuori un mondo       che attende la vostra presenza, il vostro impegno, il       vostro saper rischiare.  È     grave dovere della scuola formare alla responsabilità     pubblica.  Non     pensate che sia comodo per chi ha la mia età dire a     voi queste cose, ma consentitemi di dire: anche noi     abbiamo conosciuto l'incertezza del domani, abbiamo     vissuto il terrore della guerra, abbiamo visto il sangue     della lotta di liberazione che fu anche lotta fra fratelli,     anche noi abbiamo, grazie a Dio, conosciuto gli stenti     e rasentato la fame; anche noi fummo tentati di perdere     la speranza, di gettare la spugna, ma l'eroismo di tanti     e il coraggio di molti ci fu d'esempio e ci risvegliò: e la Patria risorse.  Anche     ora, è certo, è certo, risorgerà! Non       ve n'è dubbio alcuno!  Volontà     e responsabilità delle forze politiche e sindacali,     capacità ed iniziative di imprenditori, presenza attiva     di tutte le forze economiche, impegno costante di governo     e Parlamento ne hanno il potere: l'Italia risorgerà!  Vorrei     annunciarlo anche a tutti gli italiani nel mondo,     ai quali ho mandato un messaggio di saluto e di augurio     in questi giorni, a tutti gli italiani nel mondo che     lavorano, operano, si sacrificano per il buon nome dell'Italia.     Anche a loro ripeto: Buon Anno!  Buon     Anno!  La più     grande speranza mi giunge da voi che soffrite: ammalati     senza umana speranza, sofferenti nel corpo e nello spirito     che tante volte coprendo questo mio tavolo di lavoro     con i vostri scritti e le vostre preghiere mi avete     insegnato la dignità del soffrire e la forza di saper     offrire.  A     voi, Buon Anno!  A     voi reclusi, colpevoli o innocenti, a voi reclusi     da anni ai quali non abbiamo diritto di spegnere la     speranza e abbiamo pure il dovere di credere nella vostra     capacità di ravvedimento, a voi tutti affaticati per qualsiasi ragione e a coloro che vi amano e soffrono     per voi e con voi, Buon Anno... un anno buono, un       anno pulito, un anno serio che ci veda più capaci di       pensare agli altri, più degni dell'umana dignità, più       capaci di amare, più capaci di amare.  Per     chi crede, di qualunque credo, per chi crede anche soltanto     in questo affascinante denominatore comune umano, la       speranza non si deve spegnere mai!  Dipende     da ciascuno di noi!  Come     dipende da ciascuno di noi che l'augurio di Buon Anno     si riempia di solidarietà, di fratellanza, di amore.  E il     mio Buon Anno vuole essere augurio per un anno veramente     buono.   Ora,     l'augurio non lo depongo più sulla soglia della vostra     casa, ma questo dialogo con voi mi rende ardito e allora     lo depongo alla soglia della vostra intelligenza, della     vostra volontà, del vostro cuore: è augurio per l'Italia       e l'Italia è di tutti.  Se avrete     la bontà di accoglierlo vi dico grazie e se no... lasciatemi     la speranza che forse un giorno lo accoglierete.  Auguri,     dunque, a tutti, proprio a tutti, proprio a ciascuno. E ascoltate: l'Italia risorgerà!