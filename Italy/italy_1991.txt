Care cittadine     e cari cittadini!  È tradizione     del nostro Paese che il Presidente della Repubblica,     alla fine del vecchio ed alla vigilia del nuovo anno,     rivolga un messaggio alla nazione.  Ma di tradizione     pur sempre si tratta e non di legge imperativa: e ad     essa, per seri motivi, è legittimo, anzi può essere,     come nel caso presente, puranco doveroso, derogare.  Nei tempi     attuali e nel delicato momento presente, il mio messaggio,     il messaggio del capo dello Stato, rappresentante dell'     unità nazionale, non potrebbe e non dovrebbe giammai     essere un evento soltanto formale, quasi un mero rito     di circostanza. Non certo mancanza     di coraggio o peggio resa verso le intimidazioni ma     il dovere sommo, e direi quasi disperato, della prudenza     sembra consigliare di non dire, in questa solenne e     serena circostanza, tutto quello che in spirito e dovere     di sincerità si dovrebbe dire; tuttavia, parlare non     dicendo, tacendo anzi quello che tacere non si dovrebbe,     non sarebbe conforme alla mia dignità di uomo libero,     al mio costume di schiettezza, ai miei doveri nei confronti     della nazione e questo proprio ormai alla fine del mio     mandato che appunto va a scadere il prossimo 3 luglio     1992.  Questo comportamento     mi farebbe violare il comandamento che mi sono dato,     per esempio di un grande santo e uomo di stato, ed al     quale ho cercato di rimanere umilmente fedele: privilegiare     sempre la propria retta coscienza, essere buon servitore     della legge, ed anche quindi della tradizione, ma soprattutto     di Dio, cioè della verità.  Ed allora     mi sembra meglio tacere. Vi sarà certo     altra più appropriata occasione per farvi conoscere     il mio schietto pensiero ed i miei propositi.  Mi duole di     avervi forse deluso ma sono certo che voi, gente comune     del mio Paese, vorrete comprendermi e, se lo ritenete,     anche perdonarmi. Non voglio     però farvi mancare questa sera, che spero di gioia     e di serenità, il mio sincero e caloroso augurio.  A voi tutti,     cittadine e cittadini delle cento città, delle mille     contrade di questo meraviglioso Paese, con animo fraterno     e sincerità di cuore, formulo i più fervidi voti augurali     di benessere e di serenità, per voi e per l' intera     comunità nazionale.  Per la nostra     repubblica auspico ed alla nostra comunità civile auguro     un anno di forte impegno nella libertà e nel coraggio,     per il rinnovamento della società e per la riforma     delle istituzioni democratiche e repubblicane, per mandato     di voi, il popolo italiano, e con la vostra sovrana     sanzione.  Che iddio     protegga e benedica l' Italia.  Viva l' Italia! Viva la repubblica!   