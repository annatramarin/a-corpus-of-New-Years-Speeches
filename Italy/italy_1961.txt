Italiani, sono particolarmente lieto che questo incontro di fine   anno, rinnovandosi ancora una volta, mi dia la possibilità di stabilire un   contatto diretto con tutti voi. Ho detto particolarmente lieto perché il   settennato della mia presidenza volge al termine; e, se non è ancora il tempo   né, questa, la sede più appropriata per tracciare il consuntivo di una così   lunga e complessa esperienza, l'inizio del nuovo anno offre oggi più   naturalmente che d'ordinario l'occasione di trarre dal passato moniti ed auspici   per l'avvenire. L'Italia ha compiuto, specialmente negli ultimi due anni,   straordinari progressi nella sua ricostruzione dopo la triste rovina della   guerra, e questo 1961 lascia per chiari segni prevedere un consolidarsi del   continuo accrescimento del volume del reddito nazionale, così da autorizzare le   prospettive di un lungo corso della prosperità economica italiana. Va riconosciuto che i benefici dell'accresciuta produzione   di beni stanno estendendosi: diminuita la disoccupazione, rese più stabili le occasioni di lavoro per il grado di competitività raggiunto dalla nostra   industria, che può guardare assai tranquillamente la progressiva   liberalizzazione degli scambi internazionali e l'acceleramento dei tempi del   mercato comune; la nostra moneta fattasi solida e stimata dovunque; gradualmente   migliorate di alquanto le retribuzioni ed elevatosi con ciò il tono generale di   vita. Ma chi non fermi lo sguardo alla superficie dei fatti sente   che sarebbe eccessivo ottimismo concludere che i progressi realizzati siano tali   da darci l'intera tranquillità necessaria a far sì che allo sviluppo   dell'economia proceda di pari passo lo sviluppo dell'ordine democratico del   nostro Paese. In effetti è facile rilevare che perdura - e potrebbe forse dirsi   che, per contrasto, si accentua - uno stato d'animo generale di disagio per   l'andamento della cosa pubblica e per quanto rimane da fare, affinché possa   realizzarsi una distribuzione più effettivamente equa del benessere tra i   diversi gruppi sociali come fra le diverse regioni del territorio nazionale. Una ripresa economica che abbia le dimensioni di questa   dell'Italia crea condizioni favorevoli allo sviluppo di una ordinata lotta   politica ed al consolidamento della libertà, pur dovendosi riconoscere che un   progresso economico non porta sempre di per sé, per naturale conseguenza,   progresso morale e civile. Ciascuno si domanda se abbiamo profittato di tali   condizioni favorevoli al raggiungimento di quei fini; ciascuno si pone il   problema di quali orientamenti, quali metodi, quali sistemi siano nell'avvenire   - avvenire prossimo perché il tempo non ha rispetto degli irresoluti o degli   incapaci - i più adeguati per conseguire gli auspicati risultati. Poiché questo problema è comune alla generalità dei   cittadini, un Capo di Stato non può dispensarsi dal porlo a se stesso, s'intende   nei termini in cui la Costituzione delinea i suoi compiti e le sue   responsabilità. Il problema è "politico" evidentemente, ma il modo di considerarlo può ben rimanere al di sopra delle concezioni e degli interessi dei   partiti. Ed io sento di doverlo porlo anche a voi, perché dalle molteplici   esperienze di questi anni possiamo insieme trarre ammaestramenti che rendano   fondato l'auspicio di un sicuro progredire delle libere istituzioni che ci   reggono, della nostra tranquillità sociale, delle possibilità di collaborazione   feconda tra le forze che alle une e all'altra ci riconducono come alle premesse   necessarie per realizzare, negli ordinamenti e nel costume, un'effettiva   democrazia capace di risolvere i problemi che allo Stato vengono posti di   continuo dalla dinamica della vita moderna. L'attuale ripresa italiana che ha pochi termini di   confronto non tanto nella storia economica del nostro Paese che mai ha   attraversato periodi di tanta prosperità, ma in quella di altre nazioni più   ricche e più potenti, è bensì un prodotto delle capacità di lavoro, della   genialità creativa, dell'acquistata esperienza tecnica e organizzativa del popolo italiano nel suo insieme; tuttavia queste singolari doti, che ci sono   finalmente riconosciute anche all'estero, non avrebbero potuto raggiungere tanto   risultato se l'azione di impulso e di sostegno dei pubblici poteri non vi   avesse, pur con le sue deficienze, contribuito. Ora, se il problema la cui "presenza" ognuno sente   oggi, è di rendere permanente, attraverso un continuo progredire, la sicurezza   di un equo benessere per tutti, insieme alla sicurezza delle libertà civili,   l'imPegno che si richiede è di rendere sempre più operanti i presupposti di una   democrazia solidamente organizzata: cioé l'efficienza delle istituzioni, il   retto funzionamento dei rapporti fra Governo e Parlamento, fra Parlamento e   Partiti, così da assicurare la maggiore stabilità dell'esecutivo sorretto dalle   forze politiche e parlamentari capaci di garantirla senza faticose alchimie, e   insieme il pieno esercizio del controllo parlamentare e costituzionale, in   sostanza, la completa attuazione, nella lettera e nello spirito, della Costituzione. Quando si è insofferenti della frammentarietà dei   provvedimenti e delle troppe volte riscontrata tendenza a considerare i problemi   per l'urgenza del giorno per giorno, quando si riempiono pagine di libri e   riviste e giornali e si abbonda nel far materia di conversazioni private e di   discorsi pubblici, della deficienza di visione organica dei problemi e della   conseguente lentezza nel predisporre programmi e piani che inquadrino,   dirigendole al fine dell'interesse comune, le iniziative private e le pubbliche,   ogni anche onesta critica resta vana se, oltre al segnalare , chi può e chi deve   in ogni ordine e campo di responsabilità non cooperi a rimuovere le cause delle   deficienze lamentate, posponendo gli interessi personali e di parte a quelli   della Nazione. E le cause che sono, più o meno chiaramente, dinanzi alla mente   di tutti si riassumono in una: quel complesso di norme, di rapporti, di   reciproco controllo a cui dianzi accennavo non ha ancora trovato stabile assetto nella nostra giovane repubblica. E di tale deficienza tutto risente: dalla   funzionalità dell'amministrazione alla moralità della vita pubblica, dalle   contrastate difficoltà delle scelte economiche e politiche alla capacità dello   Stato di imporsi alle concentrazioni della ricchezza quando tendono ad ottenere   o conservare privilegi a danno del benessere comune. E' stato detto da più parti, e giustamente, che soltanto un   solido sistema di libertà organizzate, accettate e rispettate per consenso   comune può assicurare, pur nella vicenda inevitabile delle cose politiche, la   rispondenza delle decisioni adottate dai poteri responsabili agli interessi   della gente comune, di quella che lavora e non gode ricchezze, e con ciò il   progressivo miglioramento delle condizioni di vita e la permanenza delle   conquiste sociali, il superamento di ogni arbitrio e di ogni anarchia   all'interno e nella convivenza internazionale, a una concreta possibilità di   pace fra le "classi" e fra le nazioni. Italiani, non so se quest'anno l'auspicio ha reso troppo da vicino l'aspetto di un sermone. Qualcuno aggiungerà di un sermone assai noto, poiché la   coscienza delle mie responsabilità mi ha indotto talvolta anche a ripetere le   medesime cose. Ma questa volta il sermone non era nelle mie intenzioni;   accoglietelo dunque come auspicio, e come invito a tutti a collaborare affinché   esso si avveri. L'invito è necessario, anche per conferire all'Italia verso   le altre nazioni autorevolezza e prestigio che le consentano di far ascoltare la   sua voce nelle controversie più aspre e più gravi di pericoli per la pace. Anche   nel campo internazionale la collaborazione è una legge; anche qui nell'interesse   di tutti. Collaborazione che sia giusta gerarchia ma non acquiescenza o molto   meno soggezione, e che trova noi italiani sinceramente pronti, forse più di ogni   altro. Nel segno di questo generoso e lungimirante intento comune,   lasciate che vi auguri o concittadini di ogni ceto e di ogni parte d'Italia, un   anno sereno per voi, per le vostre famiglie, per la Patria nostra. 