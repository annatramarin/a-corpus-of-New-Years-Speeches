Buona sera e Buon Anno. È la     settima volta che ho l'onore di dire Buon Anno al popolo     italiano, di cui mi onoro tanto di far parte.   Buon     Anno. Buon Anno a tutti e a ciascuno, detto con tanta     intensità, detto con una certa familiarità, come si     è iniziato l'anno scorso, perché abbia il sapore di     un dialogo che entra nelle vostre case con serenità,     per scambiare due parole.   Vi dovrei     dire, anzitutto, che la preparazione di questa serata     è piena di interesse, perché non solo il Capo dello     Stato deve pensare a quello che deve dire, non c'è dubbio,     incomincia a pensare da tempo, segue i fatti, gli episodi...     ma, l'interesse delle persone, il numero indefinito     di lettere, dove si consiglia al Capo dello Stato di     parlare di un tema, di un altro, di un altro ancora...  Ancora     stamattina, il Segretario Generale mi ha presentato     un pacco di proposte, di lettere, su temi di grande     rilievo. Voglio dire un grazie, perché mi sembra     che sia una serata partecipata: cioè, le persone sentono     - e io sono loro grato - che la voce del Capo dello     Stato è la loro voce. Spero di meritarlo.  Vorrei     dire una cosa: certo, è impossibile che io possa accogliere     tutti questi temi, anche quelli veramente di grande     interesse e di grande importanza; posso dire che nessuna     di quelle lettere sarà morta. Il mio compito è di seguirle     in qualche modo, anche se non potrò parlarne stasera.   Auguri!     E, negli auguri, si mescolano dei momenti anche di raccoglimento.  Seguivo     poco fa alla televisione l'intervista con una delle     due persone che è riuscita a salvarsi dopo dodici, tredici     ore, vorrei dire, di sepoltura sotto il palazzo che     è crollato a Roma. E quando queste tragedie avvengono     - intanto, auguri, Signore, a Lei e alla sua Signora     - se avvengono in costanza di giornate di festa, hanno     un acre dentro terribile di sofferenza e si teme già     che, nelle scadenze future degli anni che verranno,     ci sarà, in mezzo alla festa, questo richiamo, questo     ricordo... Non dimentico le due bare bianche di quei     bambini, là, sotto la grande volta della Basilica di     San Paolo... E torna la domanda: Perché, Signore...?  E i     tre della Polizia che sono caduti, che si aggiungono,     poi, alle sofferenze che sono avvenute in questo anno,     da varie parti, nelle Forze dell'Ordine, nei militari     in giro nel mondo... Questi momenti di raccoglimento...   Vorrei     aggiungere una cosa. Mi pare che ci sia un punto acuto     che è bene richiamare: è l'uccisione di Don Graziano     Muntoni. Quest'uomo, professore, una vita di insegnamento,     era da otto anni sacerdote; aveva lasciato l'insegnamento,     che era per i giovani, per una donazione più completa,     per essere  totalmente  a disposizione della     gente. E, mentre andava per celebrare la messa, il suo     sacrificio, il suo altare sulla strada! Una sintesi     delle sofferenze: negli ospedali, nelle carceri, da     tutte le parti, nelle solitudini... Vorrei che il pensiero     di solidarietà arrivasse dappertutto.   Il mio     è l'ultimo augurio del mio settennato. Un consuntivo?     No, no! Nessuno abbia timore... Tra l'altro, se c'è     uno non idoneo a farlo, è il sottoscritto.    Ma il     consuntivo dell'Italia è giusto farlo, è doveroso.    L'Italia     ha fatto molta strada, molta! Oggi, la radio, le televisioni,     i giornali sembrano un coro che ha come titolo l'Euro.     Questa moneta: la grande vittoria del 2 maggio e oggi     questo passo in attesa che passino i tre anni e che     poi la moneta diventi spendibile ogni giorno. È un fatto     enorme, questo. Una serie di Paesi, popoli che hanno     lingue diverse, hanno trovato un punto di incontro.     Attenzione: che non è soltanto un punto di incontro,     vorrei dire, mercantile, su un piano economico, no!     È un grande punto di incontro politico, è un grande     passo.   E questo     come allarga il cuore a quelli di noi che ricordano     i grandi Profeti dell'Europa, e attendono l'Europa politica,     l'Europa della gente, l'Europa dei popoli, l'Europa     che sarà capace di dire no per sempre alla guerra, che     ancora lacera questo nostro vecchio continente. Sembrava     impossibile... Anzi, per dei nostri alleati - ma non     gliene facciamo colpa -  era impossibile, perché     molti non sanno che è nell'impossibile che si esprime     il meglio di noi italiani!  Ma è     aumentata anche la statura politica dell'Italia. Io     ricordo che cosa era, ai miei primi viaggi di presidente,     andando all'estero...  Ma, cosa capita in Italia?       Ma cosa state facendo...? Gli interrogativi; i processi,     una serie di problemi, la situazione della moneta, la     fiducia che sembrava sgretolarsi... È aumentata la statura     politica, il peso politico in Europa e nel mondo e bisogna     proseguire fortemente su questa strada, è indispensabile!   Noi     abbiamo una porta che deve essere usata molto di più:     è la porta della nostra immensa cultura umanistica,     della nostra cultura classica. Quando, in questo anno,     andando in visita di Stato in Cina, ho potuto portare     una decorazione a un professore ultranovantenne, che     ha terminato la traduzione in cinese di tutto Dante     - Inferno, Purgatorio, Paradiso - io mi sono tanto commosso...     L'attrattiva che la nostra cultura porta...  E la     cultura è il passaggio più importante nel rapporto fra     i popoli in questa politica estera, dove noi rimaniamo     fedeli alle alleanze. Fedeli alle alleanze! La nostra     interpretazione dell'alleanza è un'interpretazione attiva;     è il partecipare, è un dire il proprio pensiero; non     è rompere solidarietà, mai; ma il dire, partecipando     a una responsabilità. Noi pensiamo che l'alleanza non     può mai essere subalterna: l'alleanza è fatta di dignità     e di lealtà.   E vi     è la presenza dell'Italia sul tema della Pace. Mentre     io parlo a tutti voi, noi abbiamo, nel mondo, tremilacentoventi     militari presenti per la Pace, per presenze umanitarie.     E mando loro un saluto! Certo, c'è un concentrato particolare     in Bosnia-Erzegovina, dove i militari hanno fatto tanto     bene e hanno avuto incarichi particolari per la fiducia     nella loro professionalità, nella loro capacità di umanità.     Diciotto operazioni... Diciotto operazioni vedono presenti     militari italiani. Grazie a voi, ovunque siete disseminati,     dove portate l'Italia che vuole la Pace, che collabora     per la Pace! Ricordiamo i morti di quest'anno... Grazie.     Grazie anche alle vostre famiglie.   Questi     sono, a mio avviso, i punti focali in cui l'Italia ha     fatto dei grandi passi. Ce ne sono molti altri. Però,     preferisco metterli, con una dose di umiltà, fra gli     stati di sofferenza, dove si è lavorato molto, si è     fatto molto, ma la fatica continua.  E al     primo posto - l'ho detto infinite volte, lo sento fortemente     questa sera - al primo posto il lavoro, al primo posto     chi il lavoro non ce lo ha: la disoccupazione, la sottoccupazione.  In     questi giorni vi è stata una grande vittoria: l'accordo,     il patto sociale per lo sviluppo e l'occupazione. Non     vi è dubbio che è un grande successo e noi speriamo     che dia grandi frutti. Ci sono stati altri patti che     hanno dato i frutti: anche questo li darà. Soprattutto,     questa intesa generale cosí profonda... Mi ha meravigliato     molto il fatto che nessuno dei partecipi ha detto, in     qualche modo: Ma, io sono stato costretto, all'ultimo,     tutti erano d'accordo, mi hanno quasi travolto... Ognuno     ha espresso con entusiasmo questa solidarietà, questa     partecipazione, questo impegno. Io ho     letto il documento. Un documento molto elaborato, molto     particolareggiato, con le scadenze. È importante...     Le scadenze! Qualche volta, io ho alzato la voce di     fronte a scadenze non rispettate. È importante! Ho chiesto     al Presidente del Consiglio: Ma, chi controlla? Il Presidente     del Consiglio mi ha detto: dall'esperienza passata,     abbiamo pensato, d'accordo con il Ministro del Tesoro,     di avere un monitoraggio quotidiano, perché non c'è     nulla di più chiaro per dire che del lavoro si fa, che     dei soldi sono stati spesi.  Certo,     devono essere spesi bene. Perché, molte volte è capitato,     in passato, che, a un certo momento, stanziati dei fondi,     passa del tempo, i fondi sono ancora lí e le persone     hanno ancora le braccia penzoloni. Sofferenza non vinta,     anche se io penso che occorrerà studiare e avere capacità     creativa per inventare, trovare nuove ipotesi di lavoro     in questo mondo che ha un cambiamento cosí repentino     e cosí rivoluzionario: guardate il settore dei servizi,     per esempio. C'è molta strada da fare. I giovani attendono.   E il     tema della criminalità, che tocca anche quello del lavoro,     perché, quando i giovani non hanno lavoro, sono messi     in condizioni di pericolo.  L'abbiamo     detto tante volte: la lotta alla criminalità, alla droga,     al commercio delle armi... Quanta strada... Quanta strada     ha fatto la politica interna, non vi è dubbio; quanta     strada le Forze dell'Ordine, con i loro sacrifici; quanta     strada e quanto impegno la Magistratura. Lasciatemi     dire: noi abbiamo anche importazione di criminalità     e non poca. Nel disfacimento della ex Jugoslavia, non     vi sono soltanto quei trasportatori, che sono dei pesanti     criminali che speculano sulla pelle disperata delle     persone, non vi sono soltanto questi. Vi è ben altro:     il commercio di droga e di armi. Ma, se noi pensiamo,     per esempio, che siamo già stati toccati, non da poco,     dalla mafia russa...  Quanto     male c'è! Quanto bisogno che si operi insieme, che lo     sforzo sia comune, che il male sia sconfitto dagli Stati     convinti che bisogna lottare insieme! Però, vorrei dire     una cosa: se ogni Paese lottasse quanto lotta l'Italia,     con le Forze dell'Ordine, con la Magistratura, ben altra     strada si farebbe, in questo settore! Io me lo auguro     fortemente.   E la     scuola... La scuola è all'ordine del giorno per molte     cose: talune non le cito, perché sono già in grande     discussione. La scuola come formazione. La scuola è     la carta di identità di uno Stato, di un popolo. La     scuola: scuola privata, scuola pubblica.  Consentite     al Capo dello Stato di fermarsi, soprattutto, sulla     scuola dello Stato, perché lo Stato ha il dovere di     presentare la scuola migliore: sul piano della professionalità,     sul piano dei docenti, sul piano delle strutture. Quanto     di meglio... Io so che si fa molto e faccio molti auguri     per questo sforzo della riforma, con tutto ciò che comporta.     Ma questo è indispensabile per la formazione dei giovani.     Noi dobbiamo fare sintesi su due temi di importanza     vitale. Un tema lo sintetizzo cosí: non può esistere     in Italia nessuna scuola, per tecnica che sia, che non     dia un marchio indelebile della nostra cultura umanistica,     di questa ricchezza. Non è possibile!  Nello     stesso tempo, occorre che la scuola prepari per il passaggio     dalla scuola alla vita. È sempre stato un salto quasi...     acrobatico, sia dall'università, sia dalla scuola media,     sia dalla media superiore. Occorre che sia uno scivolo,     che consenta di inserirsi nella vita, nella vita in     modo attivo.   Ma     la scuola ci fa pensare a qualche cosa di estremamente     delicato, che speravamo tanto fosse solo episodico,     che fosse soltanto qualche momento di grande disgrazia     e di bassezza morale; ma gli episodi che tornano ci     fanno temere che non sia cosí: i bambini, la speculazione     sui bambini. L'anno     scorso, ho parlato di Iqbal. Giorni fa, ho visto il     film presentato dalla Rai-TV e ho rivissuto ciò che     ci siamo detti l'anno scorso. Ma quando noi troviamo     chi specula sui bambini per il lavoro, chi specula per     il sesso, chi specula su quanto c'è di più ignobile...     Lo Stato, per essere degno di essere Stato democratico,     deve difendere i bambini e la loro innocenza. Ma bisogna     che la gente ne aiuti la difesa, bisogna che la gente     sappia non tacere quando conosce delle realtà, non attenda     che ci sia la vittima, che ci sia la tragedia per, poi,     piangerci sopra. I silenzi, a volte, quanto sono desolanti     e deteriori...!   La     persona umana: vediamola nel suo ambiente. Il tema dell'ambiente,     il tema dell'ecologia. Quando si gira l'Italia, si trova     quanto lavoro hanno fatto i Comuni, le Regioni - in     particolare le Regioni - e le Province; quanto lo Stato,     facendo parchi nazionali nuovi - e quanti! - facendo     zone protette...  Il     tema dell'ecologia è un tema di cultura. Il popolo italiano     ha fatto molta strada: ne deve fare ancora molta.   E,     pensando al popolo italiano nel suo ambiente, consentitemi     un balzo, pensando agli italiani all'estero. Altro tema     che è sempre in stato di sofferenza... Anche se è un     tema esaltante. Chi va all'estero e conosce le comunità     italiane rimane commosso. Nell'ultimo     viaggio, in Australia, nel suo discorso il Premier,     alla colazione ufficiale a Sydney, ha detto: Non so     che cosa sarebbe stato di noi australiani e dell'Australia,     se non ci fossero stati gli italiani... non lo so! Lo     ha detto con convincimento anche nei colloqui che abbiamo     fatto prima e dopo. Che cosa hanno portato gli italiani     come capacità di lavoro, come intelligenza, come creatività,     - e questo mi è stato sottolineato tante volte - come     amore alla famiglia, come legame con la Patria!  È     commovente sentire questi meriti degli italiani. Ovunque     li ho sentiti: quando ho visitato quelle poche unità     di italiani in Islanda, quando ho visto le grandi comunità     dei vari Paesi nell'Europa, nell'America, nell'Africa,     nell'Asia... Mi commuove molto questo pensiero.  In     qualche Paese dove sono stato, l'ultima visita era stata     fatta dal mio predecessore - grande predecessore! -     Saragat: trent'anni e più erano passati. Occorre avere     un avvicinamento maggiore. C'è grande capacità e desiderio     di studiare la lingua: occorre moltiplicare queste possibilità,     perché attraverso la lingua c'è l'avvicinamento alla     cultura italiana. C'è scambio di studenti, a volte scambio     di docenti... Bisogna moltiplicare. Su questo piano     bisogna spendere di più. So che cosa dico, so quali     sono le fatiche del bilancio, ma bisogna spendere di     più... È importante!   È     importante che i giovani di seconda, di terza generazione     possano venire in Italia, vedere da dove sono partiti     gli avi, da dove sono partiti i nonni, da dove sono     partiti i padri... Dove è stato fatto... - se non erro,     la Regione Veneto, ma potrei sbagliare nella citazione     e non è la sola che ha fatto questo - ha trovato un     successo incredibile sul piano dei legami alla Patria.  I legami!     Il grido che ho sentito ovunque, dai pochi in Islanda     alle migliaia e migliaia in altre zone:  Presidente,       Italia unita!  Come se dipendesse dal Presidente...  Presidente, Italia unita! Questo grido ovunque,     dove si vedono, insieme, dai friulani ai veneti, ai     siciliani, ai calabresi... In una unione incredibilmente     affascinante:  Italia unita!  Ricordo una Signora,     nata in Italia, che sta avvicinandosi ai settant'anni     di vita all'estero, con questa montagna d'anni sulle     spalle, con una forza nell'animo, mi ha quasi strappato     una mano:  Presidente, dia un bacio all'Italia! Lo so, qualcuno potrebbe dire: adesso la mettiamo sulla     lacrima, la mettiamo sulla lirica... No! La mettiamo     soltanto, con grande rispetto, sull'amore per la Patria.     Sull'amore per la Patria! E a     costoro ho rinnovato l'impegno per il loro diritto di     voto. Il Parlamento è unanime. Può darsi che modifiche     di riforme possano portare a degli arrangiamenti...     Non lo so. L'importante è che il Parlamento ha questo     impegno.  E ho     portato messaggi di pace ovunque. Ho portato messaggi     di pace, in nome dell'Italia, al mondo. Credo di avere     avuto, in questi sette anni - scusate se cito una cifra,     forse, imperfetta - circa duecentocinquanta incontri     con Capi di Stato, sia singoli - all'estero e qui a     Roma, al Quirinale - sia in riunioni di più Capi di     Stato. La voce dell'Italia: la Pace! E ho potuto misurare     quale statura viene riconosciuta, oggi, all'Italia,     in questa grande ripresa.   E,     fra le visite al Quirinale, ce n'è stata una, quest'anno,     che ci ha commossi. Nell'ottobre scorso, qui, al Quirinale,     è venuto il Papa Giovanni Paolo II. Grazie, Santità!     Grazie per questa visita, che è venuta in un momento     politico di grande rilievo ed è stata di enorme importanza.  Grazie.     Grazie per i colloqui, grazie per l'amabilità. Grazie,     soprattutto, per una cosa che tutti hanno sentito: che     non era soltanto un grande atto di attenzione - ed era     già gran cosa! - ma che era, soprattutto, un atto di     amore per l'Italia e per il popolo italiano. Ed è il     popolo italiano che, attraverso la mia voce, Santità,     Le dice grazie anche per questa Sua infrenabile, grazie     a Dio, testimonianza di Verità, di Pace, di Giustizia     che vince ogni resistenza che la natura, a volte, Le     pone. Coraggio e avanti, Santità!   Qualche     attimo e poi riprendo... Perché, vorrei affrontare,     brevemente, due punti che chiamerò ricuciture. Credo     molto a queste ricuciture. Forse ce ne sono altre: ne     cito due.  La  ricucitura della fiducia fra Cittadino e Politica.     I partiti hanno ripreso a operare: lo ritengo importante.     La Costituzione parla dei partiti e affida loro un compito.     I partiti, quando nacquero, dopo la insurrezione, erano     pensiero, erano cultura, erano formazione, specie per     i giovani, erano ricchezza di programmi, erano insegnamento     di incrocio dialettico fra pensieri diversi. Poi, ci     fu la degenerazione...  Se     ci sono, i partiti devono tornare con questa impostazione     di alto profilo, devono aiutare ad elevare la politica.     Se tornassero con i mali di un tempo, se tornano con     i mali, è tragedia, perché è come respingere lontano     i cittadini. Noi ci chiediamo perché la gente non va     a votare. Sí, certo, se si vota quasi tutte le settimane,     la gente si stanca... Tutti i partiti hanno fatto questo     commento e sarà facile una correzione.  Ma,     come fa la gente ad avvicinarsi quando incontra persone     che dicono di essere  persone politiche e che,     nell'assenza totale di ogni pensiero politico, hanno     come surrogato battute, ingiurie di qualsiasi tipo,     dove l'educazione non si sa più dove stia, insinuazioni,     se non addirittura il falso? Ma, questo può essere politica?     E con questo sistema, si pensa che le persone perbene     si avvicinino alla politica? Io vorrei     fare un appello a tutti, ma, in particolare, ai responsabili     dei vari partiti, a quelli che si chiamano i leaders,     di tutti i partiti: diamo un tono, eleviamo questo tono     della politica! La politica è pensiero, è cultura. La     politica è pensare al bene comune. È veramente un atto     di carità l'azione politica: fu detto da un Pontefice.  La     politica deve essere l'arte del pensare e del servire.     Se non torniamo a questo, se lasciamo scorrazzare persone     con il tono dell'irresponsabilità, con il senso - assolvetemi     - del trivio... Questo non può essere politica, non     lo può essere, non lo sarà mai! Però, attenzione, ché     il pericolo è serio. Perché, se il cittadino si allontana,     la colpa, allora, è nostra; e senza partecipazione,     non c'è democrazia.   C'è     un'altra ricucitura che mi preme - e volgo verso     il termine - ed è la ricucitura fra la politica e la     Magistratura, fra i giudici e i politici. I politici     chiedono, la gente chiede ai giudici professionalità,     chiede equilibrio, chiede serenità, chiede riserbo,     chiede il rispetto della persona: sia colpevole, sia     innocente, sia condannata, sia in istruttoria, è persona!     Il reato non è un'offesa al magistrato: è offesa alla     legge e alla società.  Ma     si chiede ai politici rispetto dell'attività del magistrato,     con il diritto di critica, il più ampio, ma che sia     critica: critica giuridica, critica politica, la più     ampia, con l'uso di tutte le impugnative pensabili che     il codice e le leggi consentono... Ma mai l'aggressione,     mai! Mai il tentativo di delegittimare il giudice, di     qualsiasi livello esso sia. Mai! Questo è colpire lo     Stato nel cuore, che è la giustizia!   A proposito     di giustizia, consentitemi una parola molto responsabile.     È un impegno grande, faticoso e doloroso, quello del     Capo dello Stato, di dire  sí o  no a     una domanda di grazia. Non è facile. C'è una strada     facile: è quella di non rispondere, mettere agli atti,     sciacquarsi le mani. Spero di non seguirla mai, con     l'aiuto di Dio! Occorre rispondere.  È     duro dire  sí alla grazia. Non pensate che non     si abbiano chiaramente dinnanzi i delitti compiuti,     anche se son passati anni. Non pensate che non sia primo     il pensiero del male fatto, delle sofferenze delle vittime     e dei familiari. Non pensate che si trascuri in qualche     modo questo umano pensiero, che è giustizia. Ma pensate     anche che non è pensabile che la pena finisca per distruggere     e annientare una persona. Non è pensabile! Allora, è     inutile dire  no alla pena di morte... È inutile! Sí,     la pena di morte è un tema che è tornato vivissimo in     questi ultimi tempi, è tornato in modo vivace. La pena     di morte ha avuto un "no" dalla Costituzione     italiana, come ha avuto un "no" la guerra:     l'articolo 11 e l'articolo 27. È il grido del "sí"     alla vita.   Si     sono compiuti cinquant'anni, in questo mese di dicembre     - il 10 - della Proclamazione dei Diritti della Persona.     Lasciate dire a uno che fu all'Assemblea Costituente,     che la Costituente italiana scrisse nella Costituzione     quei diritti un anno prima: entrarono in vigore, il     primo gennaio del '48 esattamente, tutti quei diritti     e quelle dignità che riguardano la persona umana.  Questa     prima grande pagina: la persona, il rispetto della persona,     che è al centro della Costituzione e della nostra concezione     giuridica. La persona, da quando nasce, con questo diritto     alla vita, perché è persona. Nel suo cammino, lungo     o breve che sia, la sua dignità, perché è persona. Al     suo tramonto, nessuno può arrogarsi il diritto di spegnerla,     la vita, perché è persona.   Si     chiude questo '98, e la pendola ha segnato che io ho     già superato i trenta minuti: vi chiedo scusa, ma chiudo     davvero.  In     questo anno, si sono compiuti anche cinquant'anni da     quel 18 aprile del 1948, quando si fu alla grande scelta.     E vinse la scelta per la Libertà, vinse la scelta per     la Democrazia, vinse la scelta per i Diritti della Persona     Umana. E vinse una battaglia condotta dai partiti democratici,     guidati da Alcide De Gasperi. Ma la libertà e la democrazia     non furono riservate a coloro che vinsero, no! Secondo     giustizia, furono attuate a trecentosessanta gradi,     dalla sinistra alla destra, a tutti!  È     storia: la storia non si può toccare. Non ne parlo con     euforia, non ne parlo con esultanza, no! Cito la storia,     con umiltà, per averla vissuta, perché lí sono i germi     della grande evoluzione che noi stiamo vivendo.  Sí,     per me riservo una battuta sola, se me lo consentite.     Fra una manciata di settimane, finisce il mio settennato. Ho tenuto     fede al giuramento di fedeltà che il 28 di maggio 1992     ho fatto alla Costituzione italiana, davanti al Parlamento     e ai rappresentanti delle Regioni. Ho tenuto fede, ad     ogni costo. E ho difeso la Costituzione, difendendo,     soprattutto, il Parlamento, che è l'anima e la vita     della democrazia. Ho anche pagato qualche cosa.  Ringrazio     Dio. Ringrazio Dio, che mi ha dato la forza di poter     portare avanti questa battaglia, che me ne ha dato la     possibilità. E ringrazio tutti quelli che mi sono stati     di aiuto, da quelli che mi hanno aiutato nel lavoro     quotidiano e mi sono stati vicini, a quelli lontani,     che mi hanno aiutato con la parola, con l'esempio, con     il consiglio, con la preghiera... Ministri di tante     religioni diverse... Che     commozione sentirsi benedire e sentire le preghiere     di un ministro di altro culto, verso il quale c'è tanto     rispetto in me e tanta devozione! Quale emozione...     Grazie! Grazie a tutti coloro che non conoscerò mai,     ma che mi sono stati vicini: sono innumerevoli.  Il     primo anno nel fare gli auguri era il 31 dicembre del     1992 e con una specie di grido di speranza... no, no,     con una certezza di fede dentro di me, ho detto:  L'Italia risorgerà. Grazie a Dio e al popolo italiano,     è risorta. È indispensabile che la risurrezione continui,     sempre!   Buon     Anno!  