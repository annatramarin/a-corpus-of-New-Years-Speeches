Buona sera. Buona sera a tutti! È la     tradizionale sera degli auguri. Ma io penso che, soprattutto     questa sera, alla chiusura di questo 1994, occorrono     delle considerazioni prima degli auguri. Occorre non     chiudere gli occhi sulla realtà nella quale viviamo;     occorre, vorrei dire, un atto o più atti di verità.  Volevo     dare uno sguardo ai momenti salienti, ai momenti più     faticosi, più dolorosi, più duri di questo 1994.  Anzitutto,     alle pagine ancora insanguinate in Europa e le ultime     di queste giornate; è vero che si dice che sono problemi     interni di un paese e nessuno ha diritto di andare a     controllare! Non faccio un discorso di politica estera,     faccio un discorso umano. C'è gente che spara, c'è gente     che muore. Ci sono bambini che muoiono!  C'è     ancora violenza: criminalità organizzata, sequestri     di persona; ai commerci illeciti, della droga, delle     armi, del nucleare, si sono aggiunti persino i commerci     di organi umani!  Ancora     tanto ed intenso il lavoro dei magistrati - e noi     diciamo un grazie per quello che fanno - per i reati     contro l'amministrazione dello Stato.  Ancora     interrogativi su come chiudere la fase più grave     della corruzione politica.  E io     devo dire con molta semplicità che, pure questa fase,     ha bisogno di essere chiusa. Occorre trovare la strada.  Occorre     saperla chiudere. Certo, secondo giustizia, una giustizia     vera, senza applausi e senza contestazioni: giustizia!  Né     si possono tacere, a proposito della giustizia,     le gravi preoccupazioni che si generano nell'animo dei     cittadini, di fronte ad atteggiamenti che possono dare     la sensazione, o peggio, di contrasti fra mondo politico     e Magistratura, fra gli stessi organi giudiziari, fra     questi e il ministero della Giustizia.  I compiti     che la Costituzione affida a ciascuno dei poteri dello     Stato e dei vari uffici devono essere a garanzia di     tutti. E la fiducia nell'indipendenza e nella serenità     della giustizia è questione di vita.  E     occorre anche sottolineare, ancora una volta, un     dilagare di polemiche personali, di forme di insinuazione,     di vere aggressioni anche ad organi costituzionali.     Manifestazioni che presentano non la libertà di espressione     del proprio pensiero, ma la degenerazione, la degradazione,     non degne della democrazia.  E     non solo: ma la grande pagina del lavoro, con il     tema doloroso della disoccupazione, della sottoccupazione,     di chi attende nella speranza di essere richiamato a     lavorare e questa speranza è sempre nelle nebbie.  Le     famiglie, i problemi dei giovani, i problemi degli     anziani.  E     qui ancora sofferenza per chi è stato colpito dalla     grave alluvione.  È un     elenco di cose non liete, questo, in questi giorni,     è caduta anche la crisi di governo.  A fine     anno, questo 31 dicembre, vien fatto di dire: beh, è     un po' sconfortante, forse scarsa è la speranza.  Ma,     prima di arrenderci, un momento, vogliamo vedere le     cose positive?  Guardate     anzitutto le due grandi, coraggiose pagine di questi     ultimi tempi, di pace nel mondo. Israele con i palestinesi,     Israele con la Giordania con il patrocinio del Presidente     degli Stati Uniti: non è una pagina di piccolo conto!  Pensiamo     alla intensificata lotta alla criminalità, qui da     noi, con grandissimi successi, eccezionali successi.     Con il plauso riconoscente della nazione che ripete     la fiducia nella Magistratura, nelle forze dell'ordine,     infaticabili e coraggiose e tante volte eroiche. Fiducia     non toccata da scoperte di mali che toccano i magistrati,     che toccano settori delle forze dell'ordine.  Io     credo che mi capirete se qui mi fermo un istante in     commossa meditazione; perché parlare stasera delle forze     dell'ordine e non dire il nome di Vincenzo Parisi, è     impossibile. Un servitore delle istituzioni, un grande     Uomo carico di senso dello Stato, con una capacità di     servire eccezionale, di riserbo, di fedeltà, di stare     al di sopra.  Un momento di meditazione che non può colmare il vuoto.  E,     poi, proseguendo in questo elenco di cose positive,     questa intensa, aumentata volontà politica di lottare     insieme con i vari stati che sentono il dovere morale     e politico di difendere la sicurezza della persona umana     in ogni parte del mondo.  E     i successi sul piano internazionale con la presidenza     del G-7 alla presenza della Russia per la prima volta; con l'ingresso, anche se temporaneo, veramente     meritato dell'Italia nel Consiglio di Sicurezza.  E     la presenza militare dell'Italia in tante parti     del mondo per portare pace e aiuti umanitari: presenza     e impegno pagati anche con il sacrificio della vita!  E     vorrei sottolineare, in particolare, che la democrazia     italiana ha dato prova di essere vitale e saldamente     radicata nella coscienza dei cittadini e, con la intelligente     laboriosità di tutti, ha saputo continuare sulla via     della ripresa per conseguire traguardi di progresso     economico e sociale.  Ce     n'è di cose positive!  E     guardiamo, un momento, le prove vive e confortanti     della solidarietà umana, con eroici sacrifici, per la     fraternità, per la pace in patria e in tante parti del     mondo.  È uno     sguardo; terminato il quale, fatta questa sintesi, mi     vien fatto di dire: e noi?  Noi! Noi continuiamo un cammino difficile, con tensioni innumerevoli     - consentitemi - diverse delle quali ce le potremmo     risparmiare con un po' di senso di responsabilità!  La nostra     meta è una democrazia vera.  E     io mi sento di dire che questa meta di democrazia vera     sarà raggiunta dalla forza e dalla fede del popolo italiano.  Una     democrazia vera che abbia al centro l'uomo, l'uomo libero,     l'uomo giusto, rispettoso delle libertà altrui, l'uomo     che come cittadino possa sempre sentire viva la presenza     dello Stato, in ogni ordine e grado: Comuni, Province,     Regioni, lo Stato, al centro. Una     presenza capace di mutare nei cittadini una convinzione,     che pare invincibile, di uno Stato inefficiente, insensibile,     sempre inadempiente. Occorre     un risveglio forte, idoneo ad un dialogo umano tra Stato     e cittadino, fatto di lealtà, di credibilità vicendevole,     perché si ricostruisca una fiducia veramente valida.  Per     questi fini noi abbiamo bisogno di stabilità politica.  Abbiamo     bisogno di credibilità politica.  Abbiamo     bisogno di fiducia politica.  Abbiamo     bisogno di aumentare stima e fiducia verso l'Italia       sul piano internazionale.  Per     tutto questo si chiede, giustamente, il massimo impegno     al Presidente della Repubblica. Si chiede il massimo     impegno a tutti gli organi costituzionali dello Stato.     Ed è giusto! Però     si chiede anche l'impegno dei cittadini, di ogni cittadino.     Me lo consentite? Di ogni cittadino!  La comune     attesa si rivolge soprattutto al Parlamento, vertice     della costruzione costituzionale, dal quale si attendono     risposte chiare e di vasto consenso per le necessarie     regole della vita democratica e per le promesse riforme     costituzionali.  E adesso     non desidero certo mutare il messaggio augurale alterandone     il significato. Ma mi sarebbe parso assai strano rivolgervi     la parola facendo finta di nulla su tutto ciò che oggi     assorbe la nostra attenzione, la nostra preoccupazione,     il nostro impegno, la nostra responsabilità. Ne parlo     con l'oggettività doverosa che fa capo alle responsabilità     del Capo dello Stato.  Vorrei     volgere lo sguardo a punti fermi di riferimento.  Il primo     punto fermo è una bussola sicura che ci indica la strada     da seguire, a garanzia di tutti, ed è la Carta Costituzionale,     che, fino a quando non sarà legittimamente modificata,     è viva! E impegna tutti ad applicarla fedelmente e totalmente. Lí,     noi troviamo le indicazioni e i binari per affrontare     e risolvere anche le crisi di governo che sono momenti     delicati, sono momenti difficili nella democrazia italiana;     ma - io l'ho già detto - non possono mai essere dei     fatti patologici o innaturali, men che meno, delle catastrofi.     Sono delle crisi di governo!  Altro     riferimento, che io tengo davanti doverosamente e convintamente,     è il risultato elettorale del marzo scorso. Risultato     della libera volontà popolare cosí come espressa dalle     urne.  Allora,     Costituzione e risultato elettorale. Risultato elettorale     dal quale poi in Parlamento si è costituita una maggioranza,     e quindi un governo, maggioranza che ora è venuta meno     e ha costretto l'apertura della crisi.  Siamo     politicamente ad una svolta. Siamo ad un bivio importante.     Occorre prendere una strada.  Ecco,     prima di fare qualche altro commento, mi permettete     una precisazione: non siamo ad una contrapposizione,     ad una polemica, ad un braccio di ferro fra il Presidente     della Repubblica e il Presidente del Consiglio. Non     lo siamo proprio! Chi dice o scrive ostinatamente questo,     non vuole conoscere o fa finta di non conoscere o non     ce la fa proprio a conoscere la Costituzione della Repubblica     italiana! Perché:     il Presidente del Consiglio sostiene la tesi delle elezioni     immediate; il Presidente della Repubblica, secondo dettato     costituzionale,non puòfare prevalere     nessuna sua tesi personale, ma deve registrare     la volontà del Parlamento.  Per     questo, le consultazioni, delle quali il Presidente deveprendere atto. Per questo, questa serie     di dialoghi che non sono un perditempo: sono una raccolta     di pareri, di diagnosi, di sensibilità, dalle quali     il Presidente trae la volontà comune maggioritaria,     almeno del Parlamento.  E quando     la realtà parlamentare fosse inidonea a mettere al mondo     un governo, prevale talmente il Parlamento che il Presidente     della Repubblica, prima di sciogliere, devesentire     il parere del Presidente del Senato e il parere del     Presidente della Camera, anche se non sono pareri vincolanti,     cioè che lo vincolano. Mali deve sentire, perché     sono obbligatori!  Allora,     da una parte, c'è la proposta del Presidente del Consiglio     e, dall'altra,non c'è una tesi o una       proposta del Capo dello Stato, ma c'è la volontà     del Parlamento, che il Capo dello Stato deve raccogliere e deve registrare.  E allora,     riprendiamo. Siamo     ad un bivio. Siamo ad una scelta: chi vede la soluzione     della crisi di governo nel ricorso a elezioni con scioglimento     immediato del Parlamento, Parlamento - lo dico amorevolmente     - che vorrei pregare di non definire mai delegittimato;     chi privilegia le gravi e urgenti questioni che incombono     e che esigono la presenza di un governo nella pienezza     delle sue prerogative. Due ipotesi. Bisogna essere chiari:     due ipotesi entrambe corrette sul piano costituzionale.     Poi, ognuna delle due, può essere discussa politicamente,     ma entrambe corrette sul piano costituzionale. E chi,     invece, sostiene che si debba attendere, che ci voglia     un governo e del tempo. Perché     si vuole del tempo?  E     vi è chi accenna a problemi finanziari che non attendono     e debbono essere affrontati, pena una ulteriore caduta     dell'immagine e della fiducia dell'Italia sul piano     internazionale!  E     chi ricorda la grave questione della disoccupazione,     specie giovanile, che assume caratteri umanamente penosi     e allarmanti nel mezzogiorno; e si richiama,     inoltre, a temi importanti, a cominciare dalle riforme     costituzionali. Temi presenti, pure con impostazioni     e soluzioni diverse, un anno fa. Temi presenti in tutte     le agende elettorali di tutti i gruppi, partiti, movimenti     che si sono presentati alle elezioni. L'agenda era precisa,     poi ognuno dà a questi termini un contenuto, un risultato,     un'interpretazione diversa.  E     si fa ancora riferimento a questioni che devono     essere chiarite e votate prima del ricorso alle elezioni,     perché riguardano regole essenziali di vita democratica     che devono entrare in vigore proprio per consentire     di andare alle urne in quella par condicio tra     le forze politiche, alla quale io stesso mi sono più     volte richiamato, perché è condizione vitale per uno     Stato democratico. Dissi una volta, appellandomi alla par condicio: "Questo è compito precipuo     del Capo dello Stato, nella sua veste di garante, di     richiamare che andare alle urne con delle posizioni     non a pari forze, vuol dire andare in una posizione     pericolosa per la democrazia".  Attenzione! È chiaro     che chi è favorevole a qualsiasi immediata soluzione,     cioè a elezioni immediate, non è che sia contro a tutto     questo che ho elencato: ritiene che tali problemi e     tali adempimenti possano più adeguatamente essere affrontati     da un nuovo Parlamento.  Ora,     come ho detto ieri ai giornalisti - so che qualcuno     ha commentato negativamente, ma c'è sempre qualcuno     che è un po' triste! - ioho soltanto       constatatociò che tutti hanno potuto constatare     facendo la somma delle dichiarazioni, che sono state     trasmesse alla televisione, di tutti i gruppi che io     ho ricevuto.  Il Presidente     della Repubblica, dopo le prime consultazioni, avendo     constatato la maggioranza, al Senato e alla Camera,     di pareri contrari a elezioni immediate, ha il dovere       costituzionale di esaminare se esistono le condizioni     per costituire un governo che possa governare.  Questo     impegno spiega il secondo, più breve, giro di consultazioni     che ho annunziato, che dovrebbe consentire di concludere,     io penso, entro pochi giorni.  Qui     è necessaria la buona volontà e la collaborazione di     tutti, perché quello che conta, quello che deve contare,     soprattutto, è il supremo, generale interesse del popolo     italiano. È certo     responsabile il Capo dello Stato, ma vale per ciascuno.     E a ciascuno chiede di privilegiare gli interessi       generali di fronte anche alle legittime aspettative       di parte.  Vorrei     essere capace, vorrei sapere offrire questo appello;     lo dico a tutti, se mi permettete, lo dico, con affetto,     al Presidente del Consiglio nel presentargli gli auguri,     all'onorevole Berlusconi. Glielo dico rispettando la     sua posizione e anche la ferita che ha avuto in questo     momento nella rottura della maggioranza. Dico solo questo:     siamo chiamati entrambi, forse più che altri, a questo     richiamo di questa nostra Patria, se insieme possiamo,     ognuno nelle proprie responsabilità, ovunque noi siamo     oggi o domani, portare la forza della nostra convinzione,     che crediamo in questa Patria, che vogliamo servirla     questa Patria. Abbiamo     lavorato sette-otto mesi insieme. Abbiamo avuto, a volte     una posizione dialettica, ma credo che sia anche un     fatto intelligente. Molti ci hanno inzuppato il pane     per dire che eravamo in guerra dal mattino alla sera.     Io non me lo sono mai sentito, ma non credo che neanche     il Presidente Berlusconi se lo sia sentito!  Ma,     certo, siamo chiamati forse a grandi rinunzie, forse     a cercare momenti di tregua, forse a qualche     sacrificio. Ma abbiamo davanti una Patria che è del     popolo italiano. A noi è dato di servirla, solo di servirla,     sempre di servirla, pagando!  Per     questo, questo appello vivo, cordiale, amichevole che     va anche ad ogni responsabile della cosa pubblica, perché,     in un momento tanto delicato, sappiamo unire le forze,     le volontà per servire nel modo migliore questa nostra     Italia. Vorrei sperare che, da tanti o da tutti, questo     appello non rimanga inascoltato!  E qui     mi fermo, in questa lunga parentesi di constatazioni     di realtà politiche. E dico che, se la realtà che viviamo,     al sorgere di un nuovo anno, se è vero che, con tanti     aspetti dolorosi, ci richiama a responsabilità, ci ricorda     anche di quante forze positive e valide sia ricco il     nostro popolo! Manifestazioni di solidarietà, di generosità,     di ingegno italico, di laboriosità, di capacità imprenditoriale,     di valide e ammirate presenze nel mondo, di intelligente     ricerca scientifica, di profondità di pensiero. Guardate     che ricchezza! E quanto     è lo spazio occupato dalla bontà, dalla fedeltà al dovere,     dal sacrificio silenzioso, tante volte eroico, ma ignoto     a tutti, da infinite espressioni di amore? Quante     famiglie buone, oneste semplici che sanno accontentarsi! Allora,     ogni esame del quadro sociale e politico non può mai     prescindere da queste pagine di vita umana che sono     il tessuto della storia del nostro popolo e sono più     vive e più vere di tanti vani clamori o di talune penose     assenze di umanità.  Ecco,     solo dopo queste premesse, dopo queste considerazioni,     allora, mi sento libero di fare gli auguri.  Auguri     di buon anno.  Allora,     questo augurio può avere senso, perché l'augurio vale     se corrisponde ad un impegno forte, per attuare cose,     tante volte auspicate e promesse e, soprattutto, per     operare insieme per il bene di tutta la comunità nazionale.     Tutta!  Allora,     con l'impegno può giungere l'augurio ad ogni casa, ad     ogni famiglia, ad ogni persona.  Lo faccio     sempre con fatica, perché mi pare di essere un invasore,     e vi chiedo scusa. Busso delicatamente alla porta, sta     a voi se volete aprire.  L'augurio,     specie dove vi sono le persone che soffrono, per sofferenze     diverse, tante volte nascoste; dove si attende lavoro.     L'augurio può giungere ai giovani, con i molteplici     problemi del domani. Può bussare alla porta di chi è     esasperato, di chi non vuole più sentire parole: e ha     ragione, e gli chiedo scusa.  Auguri,     dunque, a voi tutti, ma soprattutto ai sofferenti, ai     provati, ai senza speranza, ai cittadini d'Italia, ai     cittadini di questa nostra terra italica, ai cittadini     di Italia in tutto il mondo: in tutto il mondo, da antica     data o da recente momento; ambasciatori di laboriosità     e di italianità che ci fanno sempre fare una gran bella     figura che forse non sempre meritiamo!  Auguri     a voi, ospiti graditi, che provenite da altre terre,     da altri popoli e a volte soffrite perché noi non sempre     abbiamo comprensione. Vogliamo     che ognuno senta di non essere solo.  In questo     anno ho dialogato con tanti uomini di Stato, sia all'estero     che qui al Quirinale. Ho cercato che gli incontri non     fossero mai un vano spettacolo, ma un intreccio umano     di conoscenze e di operosità. Ho tratto vantaggio da     colloqui utili, concreti e solidali. E ho avvicinato     credo centinaia di persone. Ho conosciuto in tanti incontri     quotidiani problemi giuridici, finanziari, sociali,     problemi politici, umani - problemi umani! - che chiedono     al Capo dello Stato comprensione e appoggio. Ho avuto     l'onore di parlare con sofferenti di innumerevoli privazioni,     con chi consuma la vita per aiutarli a vivere. Ho ammirato     volontari nella miriade delle opere di misericordia,     dove domina solo e luminoso l'amore per gli altri.  In questi     casi il mio augurio si muta in un grazie. Un     grazie commosso per l'immane lezione di amore che ho     visto. Lezione non proclamata a parole, ma vissuta e     pagata.  E grazie     a tutti coloro che nelle più alte responsabilità, nell'ignoto     vivere quotidiano, hanno servito la comunità, la Patria     con sacrificio e con amore. A     voi, donne, ovunque impegnate, sia ai vertici decisionali     di ogni settore di responsabilità, sia nelle molteplici     attività professionali, sia a chi consuma l'esistenza     nella quotidiana e insostituibile presenza familiare,     silenziosa ed eroica, giunga l'augurio del Capo dello     Stato, che, ragazzo, ha conosciuto nella sua casa questa     pagina di vita familiare inimitabile, fatta di sacrificio,     di quotidiano eroismo e di amore.  A     voi, giovani, vorrei che vi sentiste vicini. È poca     cosa. Lo so che, dicendovi che vi sono vicino, non ho     detto nulla. Ma vicini con l'impegno di difendere le     vostre legittime speranze, con l'augurio di essere voi     fermi negli ideali e di non cedere alle insidie.  E     grazie a Te, Pontefice di Roma, a Te che, tra le     sofferenze di quest'anno, non hai tralasciato mai la     parola e la presenza per la difesa dell'uomo, di ogni     uomo e della sua pace.  E     grazie a voi, Pastori di religioni diverse, che     mi offrite la vostra preghiera e tante volte concludete     il vostro messaggio con "Dio benedica l'Italia".  Grazie     ad ogni testimone di pace, a ogni orante, viandante     per la pace, operatore, portatore di pace.  Se tutte     le preghiere, le voci, si uniranno sarà finalmente pace!  E     ora mi consentirete, prima di chiudere, due richiami. Nella     metà del mese di novembre scorsoè uscito     un rapporto dell'Associazione Umanitaria Britannica  "Salvare i bambini", della quale leggo     solo qualche dato terribile: un milione e mezzo di bambini     sono stati uccisi in guerra negli ultimi dieci anni;     nello stesso periodo altri dieci milioni di bambini     sono rimasti traumatizzati dalle guerre; quattro milioni     di bambini sono rimasti menomati; dodici milioni hanno     perso le case. Non proseguo! Non proseguo! La strage     odierna degli innocenti: malgrado i nostri morti per     la pace, malgrado il sacrificio di missionari, cattolici     e di altre religioni, malgrado il sacrificio di tanti     portatori di pace!  Ci sentiamo     inermi, inutili; ci sentiamo quasi colpevoli.  E torna     l'umano interrogativo: e, di fronte a tanta innocente     sofferenza, e noi?  E torna     questo interrogativo per me, di fronte a tanta sofferenza     innocente: e io?... E io?  Il     secondo richiamo lo traggo, fra gli indefiniti esempi     di altruismo e donazione che ho avuto il grande dono     di Dio di avvicinare, da Osimo, nelle Marche.  Ho conosciuto     l'opera del Filo d'Oro. Persone che avendo i     propri doveri, i propri problemi cui pensare, donano     sentimenti, cuore, tempo e fatica senza misura per chi     nasce cieco, sordo e muto, per aiutarli a trovare una     via per ricongiungersi al mondo e cosí poter donare,     a noi tutti, la misteriosa ricchezza di intelligenza     e di amore di cui sono colmi, ma che la natura ha chiuso     - tesori inestimabili - in scrigni senza chiavi!  Allora     lasciatemi gridare: dunque finché al mondo vi sarà qualcuno     capace di amare, non si spegnerà mai la speranza! E     ogni augurio è anche offerta di speranza.  Ma,     chiudendo, mi pare di sentire una voce che mi turba     un poco. "Queste sono parole, questa è oratoria,       signor Presidente, questa può anche essere lirica! Altro       che parlare di amore! Qui ci sono diritti che attendono       riconoscimento, doveri trascurati impunemente, ci sono       tante cose che non vanno; anzi qui non va più nulla!" Me lo son sentito dire: "Tutto male, tutto marcio".  Ebbene,     non mi arrenderò mai ad una diagnosi cosí nefasta e     pessimista e antiumana. Mai!  Né accetterò     mai di credere che un paese dove per caso tutte le cose,     e solo le cose, fossero a perfezione, possa essere     ritenuto più giusto e più vivibile.  Che     tante cose debbano essere messe a posto, è giustizia     ed è fuori dubbio, ma noi stiamo in crisi, ricordiamocelo, soprattutto per i valori più alti dell'uomo. Noi     siamo in crisi per i valori dello spirito. Noi siamo     in crisi per i valori della cultura e degli ideali.  Non     facciamoci trascinare a valutazioni che riguardino solo     le cose. Solo le cose!  Sarebbe     la fine dell'uomo! E la democrazia è dell'uomo. La democrazia     è per l'uomo!  Qui,     qui sono le radici del nostro, del mio impegno indispensabile     di ottimismo; e su questo, solo su questo, si ricostruisce.  Buon     anno!  Buon     anno a tutti, con tutto il cuore!  