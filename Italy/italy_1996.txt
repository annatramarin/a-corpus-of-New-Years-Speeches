Buona sera. Otto     giorni fa sono stato a Sarajevo per portare l'augurio     affettuoso del popolo italiano ai nostri soldati. Sono     tornato ricco della pace, che proprio i nostri     soldati ogni giorno portano a bambini, a donne, a uomini     di quella terra che ha sofferto per il cruento no alla     pace. Quella     pace vissuta e pagata io questa sera desidero offrire     a voi per il prossimo anno; penso sia la più gradita     perché è Pace conquistata, è Pace pagata. Unisco     il mio augurio molto rispettoso, molto sentito.   A fine     anno è tradizione dare uno sguardo di sintesi al tempo     trascorso.  Il '96     è iniziato con il Governo Dini, che aveva già operato     nel '95 e proseguirà fino alle elezioni politiche; ma,     prima, il tentativo Maccanico che, dopo un inizio di     grande speranza, mancò di sufficienti adesioni. Elezioni     politiche. Vittoria del centro-sinistra.  I problemi     maggiori: intensificare la marcia verso l'Europa, affrontare     il pesante debito pubblico con una prima manovra e presentare     la legge finanziaria con una manovra di ben più ampia     portata.  I temi     urgenti e anche drammatici della disoccupazione, della     giustizia; le questioni agricole Comunitarie; la scuola,     tanto bisognosa di attenzioni e di rinnovamento; la     scuola fondamento per la vita di uno Stato veramente     democratico che abbia a cuore la preparazione culturale,     la formazione della propria gioventù; i grandi temi     della politica estera per una rete vitale di rapporti     di amicizia politica e di efficacia economica in Europa     e nel mondo.   La scena     si è presto accesa con polemiche vivaci, a volte eccessive,     assai poco idonee al dialogo. Eppure,     il dialogo è essenziale perché certamente le persone     pensose del bene della nazione non possono non avere     presente, nella diversità delle diagnosi e, quindi,     degli interventi necessari, il destinatario dell'azione     politica di ciascuno, che è il nostro popolo con i suoi     problemi, con le legittime attese, con i diritti che     devono essere vita vissuta. È proprio     questo popolo che chiede più serenità per poter capire     le posizioni diverse, per poter scegliere più consapevolmente;     ha diritto, questo popolo, di poter seguire l'azione     politica di maggioranza e di opposizione nella pacatezza     del dibattito che può diradare nebbie e facili confusioni.   Quest'anno     si chiude avendo al suo attivo momenti alti e densi     di memoria. Il 2 giugno: 50 anni dal voto per la Repubblica     e per l'Assemblea Costituente che doveva scrivere la     Carta Costituzionale e la terminò perché entrasse in     vigore il 1° gennaio 1948. È stato     un momento di grande significato; le tante sofferenze     che, in modo diverso, hanno preparato quell'evento;     le migliaia di caduti militari e civili nei cinque anni     di guerra; i caduti per la libertà, le indefinite tragedie     sofferte da migliaia e migliaia di famiglie. Il 2     giugno '46 segnava la grande ripresa. Il tono delle     rievocazioni, non turbando certo la verità della Storia,     è stato sempre portatore di pace, di grande volontà,     di rasserenamento degli animi.  Altra     data il 4 novembre, quando tutto il popolo, tutto, fu     invitato a far silenzio insieme, nella memoria dei caduti     di tutti i fronti e di tutte le guerre. Due     valori: l'eguaglianza di fronte alla morte e l'intenso     monito di Pace che parte coralmente da tutte queste     vite stroncate. Nessuno     ha pensato di mutare la storia, poiché la pace ha come     presupposto essenziale il rispetto della verità... Lo     abbiamo detto mille volte. Ma anche     Verità e Amore vivono insieme e il nostro popolo ha     bisogno di fraternità, ha bisogno di solidarietà.  Abbiamo     celebrato i 50 anni delle Nazioni Unite. Ho avuto l'onore,     poco dopo questo anniversario, di parlare all'Assemblea     delle Nazioni Unite e al Consiglio di Sicurezza, che     abbiamo avuto la grande ventura di presiedere proprio     fino ad oggi, fino a questa sera... Conquista questa     degna di elogio. Quanti     interventi delle Nazioni Unite a difesa di libertà e     di pace, ma anche errori, anche ritardi, anche, a mio     avviso, eccesso di pesantezza burocratica. Questa     scadenza deve servire per riprendere un cammino più     attento, più vigile, più agile, più rispondente alle     necessità dell'umanità del Duemila.  Abbiamo     presieduto il semestre della Comunità Europea mentre     si preparavano e si svolgevano le elezioni politiche;     tempo non facile che non ha diminuito né l'impegno europeo,     né la capacità di dare spinta nuova a questo difficile     processo unitario. La nostra presidenza ha ottenuto     plauso universale. È tornata     la nostra moneta nel circuito delle monete Comunitarie,     passo essenziale per tendere alla moneta unica. Sono     tutte conquiste che richiedono ferma, comune volontà     per raggiungere, un giorno, l'unità politica dell'Europa. Il grande sogno di De Gasperi!   Abbiamo     anche trepidato: dopo l'uccisione di Rabin si è resa     faticosa la pace fra Israele e i Palestinesi e, in queste     ore, il nostro augurio si fa preghiera; il difficile     accordo per la ex Jugoslavia; la tragedia del Ruanda,     del Burundi, dello Zaire, con le interminabili colonne     di profughi innocenti e disperati. L'estendersi in tanta     parte del mondo della violenza, anche in queste ore...     cosí assurda e inumana anche nella nostra terra, nella     nostra Italia... Cosí assurda e inumana! La violenza     che non risparmia anche giovanissime vite. Penso     che ogni persona, ogni popolo, ogni Stato debba sentirsi     interpellato! Siamo liberi da colpe? Da omissioni? Soprattutto     nel dare un ambiente e un esempio ai giovani che li     aiuti nella propria formazione? Siamo liberi da egoismi?     Da interessi che contrastano con il bene della collettività?     Abbiamo fatto tutto ciò che dipende da noi per salvare     la pace? Per riconquistarla? A cominciare dal nostro     piccolo mondo quotidiano? Abbiamo fatto tutto?  E abbiamo     anche trepidato con amore per la salute di Giovanni     Paolo II: il mondo non si è diviso fra credenti e non     credenti, no! Ognuno ha sentito che chi soffriva era     il testimone, il propugnatore, l'araldo della Pace per     tutti, il difensore dei diritti conculcati di chiunque.     Di chiunque! E oggi il compiacimento perché questa opera     paterna di amore, questo richiamo alla fratellanza possa     continuare a lungo, diventa augurio affettuoso di tutti.     Di tutti!  Devo     un grazie alle popolazioni delle città e dei luoghi     che ho avuto il piacere di visitare: sempre tanta accoglienza,     tanta festa, tanto entusiasmo per l'Italia.  Un saluto     speciale agli italiani all'estero: li ho avvicinati     ovunque sono stato e avrei voluto potermi fermare con     ciascuno: ognuno una storia vissuta, ognuno sofferenze     e vittorie e sconfitte, ognuno tanto legato alla Patria! Abbiamo     il dovere di maggiori rapporti con questi ambasciatori     di italianità. Ambasciatori con il loro lavoro, con     la capacità imprenditoriale, con l'apporto inestimabile     della cultura e della lingua italiana. Quanto spazio     da colmare, quante risposte, quante attenzioni doverose     per tutti costoro. E si rinnova l'attesa dell'esercizio     del diritto di voto! Mi emoziona,     in questo momento, mi anima il sapere che, mentre parlo,     è quest'anno assai più ampio, più diretto, più immediato,     il vostro ascolto, cari Italiani nel Mondo; sento la     vostra presenza, il vostro interesse, rivedo volti che     ho conosciuto, volti che non conoscevo, rivivo e ammiro     quelle incredibili assemblee che mi hanno accolto e     commosso; vorrei trasmettervi il nostro impegno, il     nostro ricordo fattivo, il nostro cuore fraterno.   Ciò     di cui siamo debitori al mondo è la nostra cultura;     abbiamo dinnanzi un'opera grandissima che richiede fondi     e può impegnare centinaia di studiosi, di docenti...     È compito che dobbiamo adempiere ad ogni costo e che     ha anche intenso valore nei rapporti di politica estera.  I popoli     non si conoscono e non si incontrano solo per il mercato,     pure tanto necessario, si incontrano davvero in modo     profondo e permanente sulle grandi vie del pensiero,     della storia, dell'arte, della comune ricerca, del comune     sentire.   Inizia     il nuovo anno e, iniziando, abbiamo la consapevolezza     che portiamo ancora con noi problemi umani gravi che     richiedono un impegno costante, perseverante, forte     e paziente insieme; si tratta di non cedere, di non     arrendersi. Si parla     di nuove povertà, e ci sono davvero; queste ci interpellano     perché mettiamo in essere ogni sforzo, ogni iniziativa,     ogni coraggio per vincere le disparità offensive della     giustizia. Inoltre, c'è il problema del lavoro, che,     quando manca, angustia e ferisce la dignità della persona,     umilia la famiglia, mette i giovani in gravi pericoli.  Di bene,     di cose buone ce n'è, ce n'è molte, tante volte silenziose     e ignote, ma vere. Vere! C'è insieme un mondo che vive     con grande fatica, un mondo costretto a rinunzie a volte     eccessive, un mondo che teme l'instabilità, che non     vede chiaro nel futuro. Dipende da tutti, che ciascuno     si senta più sicuro, ma dipende essenzialmente da ciascuno     di noi investiti di responsabilità; dipende da me che     vi sto parlando, dipende dal Parlamento, maggioranza     ed opposizione, dipende dall'opera del Governo, dipende     dalla Corte Costituzionale, dalla Magistratura, dagli     amministratori di Regioni, Province, Comuni grandi e     piccoli. Dipende da ciascuno di noi che abbiamo responsabilità.   Eppure     quante inefficienze, quanti vuoti, quanti bisogni inappagati     trovano risposta nella paziente, attenta generosità     di singoli e famiglie; ecco la incredibile legione del     volontariato, autonomo, silenzioso, ben organizzato     e, a volte, persino più carico di entusiasmo che di     preparazione idonea, quando è legato alla intraprendenza     dei singoli; ma sempre presente, questo volontariato,     ovunque, con il coraggio del rischio e con inventiva     eccezionale. Vi ho     incontrati, cari volontari, in tutte le città     d'Italia, vi ho trovati in tante parti all'estero, italiani     giovani e non giovani, anche molto anziani, al servizio     delle miserie, del dolore, al servizio di sofferenti     di altre terre e di altri popoli.  Prima     degli auguri, ancora un'osservazione, non secondaria.     Parlando al Corpo Diplomatico, per i tradizionali auguri,     ho detto tra l'altro: "La politica è anzitutto       pensiero, illuminato da ideali che indicano una meta;       è pensiero che genera e sostiene un progetto di azioni,       dà vita a un programma e a un'opera di convincimento       per ottenere adesioni a quel progetto e a ciò che lo       anima". E ancora: "La politica fa sintesi tra volontà, azione,     risposta a desideri, a speranze e indica vie strategiche     e ne accompagna i passi esecutivi". Per questo,     la politica ha bisogno di un'anima: "Il mondo       attuale soffre per una grave mortificazione dei valori       dello spirito".   Allora     la politica non può esprimersi in frasi volgari, in     denigrazioni personali, insinuazioni, calunnie, veleni.     Tutto questo non diventerà mai politica, mai! Questo     produce confusione, crea sconcerto, rende faticosi i     rapporti umani. Parliamo,     discutiamo, intrecciamo idee, intrecciamo idee e proposte     se vogliamo fare politica. Liberiamoci     dall'intreccio tra politica e affari: è il peggiore     intreccio che è stato in anni recenti e rimane sempre     apportatore di danni gravi. Gli     affari leciti hanno diritto a tutto lo spazio necessario,     ma non assurgono, di per sé, a dignità politica, perché     non possono confondersi con l'interesse generale. Mescolare     le cose vuol dire far uscire la politica dal suo alveo,     imbastardirla, degradarla.  Anche     questo aumenta nei cittadini il senso dell'insicurezza,     quasi un timore generico, una preoccupazione di un pericolo     indefinito, ma capace di portare pena e turbamento.  Penso     che questo timore del domani, che fa sentire incerto     il presente e aumenta le ombre sul futuro, che non aiuta     a spingere lo sguardo fiducioso in avanti, questo timore     del domani, penso, possa anche essere vinto con un intelligente     sforzo di collaborazione per una realtà pacata, per     creare una convivenza non conflittuale, non esasperata,     non avvelenata.   Qui     vi è anche l'essenziale compito dei mezzi di comunicazione:     occorre libertà, occorre dovere di informare, occorre     rispetto della verità e rispetto della dignità della     persona.  Aumentiamo     il nostro senso di responsabilità nelle diversità del     pensiero, delle valutazioni, delle proposte e dei progetti;     diamo prova di saper dominare le situazioni con saggezza     e con forza e non di esserne dominati. Anche questo     è impegno ed è augurio. Soprattutto diventa augurio!   Buon     Anno! A ogni     famiglia, a chi è solo, a chi soffre. Auguri     perché si realizzi la speranza di chi attende lavoro,     la speranza di chi attende giustizia, serena ed oggettiva,     la speranza di chi attende clemenza. Buon     Anno a ogni cittadino, a ogni straniero che vive e opera     tra noi. Buon Anno a tutti gli Italiani nel Mondo. Un Buon     Anno particolare ai bambini, a tutti i bambini; che     la loro innocenza non sia mai più ferita da tante violenze,     che la loro innocenza non debba mai più soffrire per     mancanza di amore.  Nei     diversi compiti, nelle distinte responsabilità, lavoriamo     insieme perché l'Italia superi e vinca difficoltà e     ostacoli. Insieme,     perché l'Italia è di tutti e la sua libertà, la sua     unità, la sua giustizia, il suo benessere, il suo domani     devono stare a cuore a tutti! Buon     Anno!  