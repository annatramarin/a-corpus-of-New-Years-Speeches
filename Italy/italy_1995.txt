Buona sera. Auguri di Buon Anno a tutti. Buon     Anno sereno, soprattutto sereno, a tutti e a ciascuno. Auguri     ai cittadini di questa nostra bella Patria. Auguri agli     ospiti, a chi è qui per studiare, per lavorare, per     cercare di vivere. Auguri proprio a tutti! Vorrei     fare un augurio particolare a quelli che vengono qui     accendendo speranze. E una cosa vorrei dire: rispettati     i diritti dei cittadini che sono diritti primari, ma     che vanno d'accordo con i diritti dell'uomo in genere,     e rispettato anche quel dovere di ospitalità decorosa,     dignitosa, ecco, entro questi limiti, in questa sintesi,     l'Italia le porte non le chiude mai. Non le chiude l'Italia     dei diritti. Non le chiude l'Italia che è capace di     comprendere la speranza dei disperati. Non le chiude     l'Italia che ha cuore. Buon Anno, veramente con tanto     affetto a tutti!   Vorrei     il primo augurio farlo,augurio di PACE. Termina il 1995,     che ha visto stragi, deportazioni, sangue, tragedie,     termina con una speranza di pace. E cosí comincia il     1996. Si è     cessato di sparare nella ex Jugoslavia, si è cessato     di sparare in Bosnia. Arafat ha pregato alla Messa di     mezzanotte a Betlemme. Me lo aveva detto nell'ultima     visita: "Presidente, il Natale lo faremo a Betlemme".  Quindi,     la pace, augurio di pace.  Ma,     attenzione! La pace viene dopo quattro anni di guerra,     viene dopo duecentomila morti, viene dopo tanti bambini     disperati nel fisico e nello spirito, viene dopo famiglie     distrutte, dopo creature che forse non sapranno mai     dire chi fu la loro famiglia. Dove colonne di profughi     sono passati dinnanzi a noi alla televisione, presentandoci     scene che abbiamo visto altre volte, specie noi anziani.   È venuta     la pace!  Lo so     che si dice in genere, ed è anche spiegabile: voltiamo     pagina. Voltiamo pagina, c'è la pace. Voltiamo pagina? Vi sentite     voi di voltare pagina senza vendette, ma di voltare     pagina sugli stupri organizzati come una manovra militare,     per cambiare la qualificazione genetica di un gruppo?  Vi sentite     e ci sentiamo di voltare pagina sui cecchini, che hanno     fatto il tiro a segno anche sui bambini? I cecchini     che sono, in genere, dei normali assassini ai quali     la guerra dà spazio di esercitazione.  Possiamo     voltare pagina anche su certe divisioni che urtano e     sui temi delle etnie e sui temi, delicati quando sono     sentiti davvero, della religione? Che cosa preparano?     Chi lo sa...! Attenzione:     ché la pace nasce dall'abbraccio tra la verità e la     giustizia. Anche i morti chiedono pace, ma quella vera.     La chiede Rabin, che ritorna dinnanzi a noi con la sua     figura di guerriero e di guerriero della pace, per la     pace e che la pace ha pagato senza sconto alcuno.   Allora,     grazie a chi ha pagato e chi paga per la pace. Grazie     a chi sarà capace... - ed è compito di tutti, anche     nostro - a chi sarà capace di mutare il silenzio delle     armi in fraternità, in convivenza, perché questa è la     ricchezza umana della pace.   Grazie     dunque a voi, militari d'Italia, che siete giunti da     poco nelle terre di Bosnia. Voi nei cieli, voi sui mari,     voi che camminate con i vostri mezzi nelle terre dove     siete mandati solo come garanti dei diritti e della     pace di un popolo che ha tanto sofferto. Grazie     a tutti i nostri militari presenti in tante parti del     mondo, solo per servire libertà e pace. E grazie     a voi, familiari; scusate se busso alla vostra porta,     familiari dei militari. Il nostro grazie vuole essere     partecipazione anche alla vostra trepidazione. Grazie     a te, piccolo bimbo di quattro anni, il cui Papà è partito     ed è tornato che non ti parla più.  Grazie     a te, che porti questa sofferenza e rappresenti tanti     altri bimbi; alla tua mamma, che è la sua sposa, ai     nonni.  E grazie     a tutti i volontari, di tutti i colori, di tutti gli     schieramenti, che ci insegnano ogni giorno che cosa     vuol dire essere capaci di pensare solo agli altri,     senza chiedere questi altri chi sono, in che cosa credono,     che storia hanno, solo perché soffrono e chiedono aiuto.     Grazie!   E ora     uno sguardo sereno, ma proprio privo di ogni polemica,     su questo anno politico.  Faccio     brevemente questa cronaca essenziale, sentendo anche     il dovere di riferire, perché io ho preso degli impegni     l'anno scorso, in questo stesso dialogo con voi.  Questo     anno '95 è iniziato mentre già dal dicembre - il 22     del '94 - si era aperta la crisi del Governo con le     dimissioni del Presidente Berlusconi, dopo che la Lega     di Bossi aveva tolto la fiducia al Governo del quale     faceva parte, rompendo un'alleanza duplice, che era     stata con Forza Italia già in campagna elettorale e     si era allargata a tutto il Polo, proprio per avere     maggioranza governativa, dopo i risultati elettorali.  Non     potevo che essere contrario ad un immediato scioglimento     del Parlamento. Non potevo fare altro, per un preciso     dovere costituzionale. Lo scioglimento anticipato deve     essere motivato, altrimenti sconfina in atto di prepotenza     che ha il sapore persino di colpo di Stato.  E quali     considerazioni mi hanno portato a questa posizione negativa?     Anzitutto, la legge maggioritaria: anche se fosse totalmente     tale, non giustificherebbe per sé uno scioglimento in     quelle circostanze. Ma la legge elettorale politica     è ibrida, perché è senza dubbio maggioritaria, ma è     anche proporzionale per una parte. Ed è tanto ibrida     - lasciatelo dire al Capo dello Stato - che, essendo     stata pensata per ridurre il numero dei partiti, quando     io feci le prime consultazioni, incontrai dodici gruppi     parlamentari. Si disse: "sono troppi, facciamo       una legge che li riduca". Adesso sono venti!     Lascio giudicare a voi, se avete in casa il pallottoliere!  Inoltre,     il Parlamento nato il 27 marzo, il 22 dicembre aveva     appena nove mesi di vita, sui cinque anni che sono previsti     dalla Costituzione stessa.  Avevamo     dinnanzi una diversa presenza delle forze politiche     fra Camera e Senato, con la conseguenza di una quasi     diversa maggioranza fra i due rami del Parlamento, che     rendeva ancora più delicata ed incerta la situazione     politica - e l'abbiamo esaminato e visto e provato durante     questo anno - specie se si fosse constatato che, prescindendo     dal gruppo parlamentare della Lega, idoneo a spostare     maggioranze - tanto idoneo che l'ha spostata... - sia     il centro-destra, sia il centro-sinistra non erano in     grado, di forza loro, di formare una maggioranza capace     di dare vita ad un Governo.   Ma la     ragione dominante, risolutiva, che giustifica uno scioglimento     anticipato del Parlamento, sta nella comprovata incapacità     del Parlamento stesso di mettere al mondo, di generare     un Governo, quantomeno di saperlo e poterlo tenere in     vita. Questo     impone il dovere costituzionale al Presidente della     Repubblica di svolgere tentativi idonei per accertare     se il Parlamento abbia o non abbia questa capacità di     mettere al mondo un Governo. E solo se non l'ha il Capo     dello Stato è autorizzato, anzi è costretto, a sciogliere     il Parlamento.  Per     queste ragioni un anno fa dissi che avrei tenuto conto     e del dettato costituzionale e del risultato elettorale.     Cosí ho fatto, chiedendo al Presidente Berlusconi, dimissionario,     una proposta, un nome per guidare il nuovo Governo,     che fosse soprattutto di tregua e che si qualificasse     solo per le cose da fare. Voi le ricordate...!  La mia     proposta, che non aveva precedenti, era ben motivata     dalla situazione di eccezione, bisognosa di rasserenamento     e di grande collaborazione.  Ci fu     intesa e sul nome del Ministro Dini e sulla composizione     del Governo, fatto di persone qualificate. La formula     precisa fu questa: "svincolati dall'appartenenza     a gruppi parlamentari". Anche su questa formula     vi fu accordo totale. Si presentava     cosí un Governo, non qualificato da maggioranza precostituita,     che avrebbe potuto legittimamente prendere i voti da     qualsiasi parte. Ma, attenzione: evidentemente, questo     Governo era stato pensato e costituito in modo da garantirsi     l'appoggio del Polo e, in particolare, di Forza Italia. Il Governo     nacque, il Parlamento gli diede la fiducia. In pochi     giorni, si può dire, la situazione incominciò a deteriorarsi     e non fu tregua; senza che, peraltro, nulla fosse stato     alterato circa gli accordi che ho poco fa enunciato.  Tutto     il resto è storia nota, con interpretazioni, logicamente,     diverse, con commenti, naturalmente, diversi e contrastanti.  Ma io     vorrei dire una cosa, che è molto personale. Tirando     queste somme, io rimango convinto che quell'accordo,     che fu preso allora, fra il Presidente uscente Berlusconi     e il Capo dello Stato, debba essere scritto oggi nella     pagina attiva del bilancio politico del 1995.   Però,     qui, sí, voltiamo pagina. La voltiamo perché quello     che serve è guardare avanti e andare avanti. Però, andare     avanti dopo qualche precisazione.  Anzitutto,     che il Parlamento - bisogna dargli atto - ha lavorato     molto e portato a termine questioni tutt'altro che semplici     e di poco conto: dalla manovra finanziaria, alle pensioni,     alla legge finanziaria, a una serie di altre leggi,     che molti di voi conoscono.  Si può     andare avanti, dopo aver preso atto che il Governo ha     bene meritato, in mezzo a difficoltà di ogni genere;     è stato un motore valido del Parlamento, ha acquistato     fiducia in Italia e all'estero e termina il '95 con     un bilancio certamente attivo, positivo.  Andare     avanti dopo aver preso atto che i sindacati hanno assunto     responsabilità decisive per il bene comune e meritano     riconoscimento: io sento il dovere di darlo.  E vorrei     anche prendere atto che il mondo del lavoro e la grande     famiglia dei comuni cittadini hanno dimostrato senso     di responsabilità, senso di misura, capacità di sacrificio,     di cui è dovere, per ciascuno di noi, per le forze politiche,     di tenerne grande conto.  Andare     avanti dopo anche aver constatato, con compiacimento,     con orgoglio, del considerevole risveglio di diversi     settori economici; fenomeno che, qualche anno addietro,     ci pareva di non poter neppure sperare.  Vogliamo     dire "grazie" a imprenditori, a lavoratori,     anche i più umili, tutti essenziali in queste conquiste.   Sappiamo     e so bene che, purtroppo, la piaga, la terribile piaga,     della disoccupazione e della sottoccupazione, specie     nelle regioni meridionali, ma non solo in queste, ha     raggiunto livelli intollerabili, che impongono interventi     forti, mirati, concreti. Attenzione, che questa base     di mancanza di lavoro è uno dei punti più pericolosi     per seminare quanto di peggio vi è nel settore della     criminalità. Sono interventi che hanno bisogno di un'intensa     e convinta partecipazione di tutto il Parlamento. Dobbiamo     ad ogni costo impedire che si spenga la speranza, soprattutto     nei giovani, ma in tutti coloro che attendono lavoro.  Io credo     e spero, ma soprattutto credo, che la buona volontà     non manchi in nessuno e che questo tema è sentito veramente     da tutti; ma la speranza, ad ogni costo, non si può     spegnere.   Ma,     intanto, molti si chiedono: "ma si va avanti?       Ma il traghettamento, ma la transizione, dove ci portano?       E quando, quando si raggiungerà il porto?".  Cerco     di rispondere. È un contributo, non è nulla di certo,     di definitivo.  Anzitutto,     siamo partiti da anno zero: una falce ha eliminato un'intera     classe politica con molti colpevoli certo, purtroppo,     ma travolgendo anche non pochi innocenti. Giudizio alquanto     sommario, quello politico, attenzione... Attenzione!     Tanto che il solo essere stati in passato parlamentari     è stato visto molte volte come una colpa, come ragione     di esclusione. E questo non è giusto! Attenzione! Il     solo termine "partito" è ancora sinonimo di     prevaricazione, di colma di interessi privati, settoriali,     di centro di divisione del potere.  E nel     passato, purtroppo, c'è del vero, molto, forse anche     troppo del vero. Ma i partiti hanno pienezza di legittimità     nella Carta Costituzionale. Non sono un'invenzione perversa.  Attenzione,     quindi, che è vano, è erroneo pensare che una democrazia     sia tale senza i partiti, senza la pluralità dei partiti,     che possiamo anche chiamare diversamente, ma sappiamo     bene di dire la stessa cosa. Se siamo affezionati alle     targhe, cambiamo targa, ma non imbrogliamoci da soli...  Che     cosa è un partito? Il partito è un'entità che ha un     programma e lo presenta, che presenta dei candidati     per attuare quel programma; che chiede i voti ai cittadini     per quei candidati e per quel programma; che una volta     eletti, quei candidati, formano dei gruppi alla Camera     e al Senato che sono distinti uno dall'altro. Fanno     questo? I partiti di ieri facevano questo? I partiti,     i movimenti di oggi fanno questo?  E allora     i partiti, queste entità di raccordo fra cittadini e     Istituzioni, sono essenziali alla democrazia e devono     poter vivere lecitamente alla luce del sole e devono     soggiacere a leggi precise per non ricadere nei gravi     mali del passato.  E non     diciamo, con tanta faciloneria e assenza di buona fede,     che tutto ciò nasconde il desiderio di ripristinare     il passato. La storia va avanti. E sciocco sarebbe -     è! - chi pensa di fermarla. Ma attenzione ai pericoli     che possono colpire la democrazia. ... E quella di un     partito unico, che si chiamasse in qualsiasi altro modo,     non sarebbe certo il pericolo minore.   Dunque,     c'è molto da ricostruire per una normale vita politica     democratica, perché il porto di arrivo è questo: giungere     ad una normale vita politica democratica.   E, allora,     come si può accelerare questa transizione?  Io presento     qualche considerazione. Io metterei come prima condizione:     occorre che la politica sappia volare alto.     No a visioni di parte, di categoria, a meschinità egoistiche.     Il politico è chiamato solo per il bene comune e per     l'interesse generale. A questo deve tendere, con ogni     sforzo e con assoluta trasparenza.  Le Istituzioni     dello Stato sono sacre e servono solo al supremo interesse     della comunità. Questo Stato laico, che è la casa di tutti, dove ognuno ha diritto e dovere,     se lo sente, di rendere testimonianza ai principi nei     quali crede. Devono le Istituzioni essere incarnate     da chi ne ha le doti di statura, di competenza, di fiducia.     E i partiti politici hanno titolo per indicarli, per     candidarli: ma solo a quei fini.   Perdonatemi     un esempio: votare, dieci volte, in Parlamento per eleggere     i giudici alla Corte Costituzionale, fa temere il riemergere     del presunto diritto o dell'antica preoccupazione di     avere nella Corte persona anche eccelsa, ma anzitutto     di fiducia del partito, prima che al di sopra di tutto     e ad esclusiva difesa della Carta Costituzionale.  Questa     Corte Costituzionale, sempre cosí attenta ed elevata     sopra le visioni e i pur legittimi interessi di parte,     questa Corte ha bene meritato nella difesa serena e     ferma della Carta Costituzionale.  Da ultimo,     lasciatemi dire un piccolo fatto per me di grande segno.     È di pochi giorni la sentenza che toglie l'illegittimità     penale al semplice atto di chiedere l'elemosina. È decisione     che mi ha commosso, profondamente, perché intrisa di     delicata sensibilità umana, che chiama legittimo il     bussare del povero a colui che spera voglia aiutarlo.  E torniamo     a ciò che ho detto: dunque, anzitutto, una politica       che voglia volare alto!   Altra     considerazione è la collaborazione fra i poteri dello     Stato. Si è discusso molto in questi giorni - io ho     avuto l'onore di essere presente - sulla collaborazione     fra Stato, Regione e Autonomie Locali: è un tema di     grandissima importanza; ma voglio riferirmi, in particolare,     alla collaborazione fra Parlamento, Governo e Magistratura.  Poche     considerazioni.  Il Consiglio     Superiore della Magistratura ha dimostrato più volte     la forza e il coraggio di intervenire per tutelare indipendenza     e autonomia della Magistratura e dei magistrati, e per     rimettere sul giusto binario qualche sconfinamento:     lo ringrazio!  Ma il     compito primario è del Parlamento. Le polemiche fra     politici e magistrati e fra magistrati e politici sono     tanto inutili quanto dannose. Il Parlamento può e, quindi,     deve rispondere alle attese dei magistrati per l'efficienza     del loro lavoro, essenziale per la democrazia. Tra l'altro,     una giustizia che arriva oltre il tempo utile, non serve,     diventa ingiustizia e fa morire nel cittadino la fiducia,     mancando la quale, muore lo Stato.  Il Parlamento     deve rispondere alle attese dell'Avvocatura, la cui     presenza è prova di libertà, di difesa dei diritti dell'uomo,     di insostituibile parte del processo e, quindi, parte     essenziale per la giustizia.  Il Parlamento     deve rispondere alle attese dei cittadini, che hanno     diritto ad una giustizia che non possa essere neppure     mai sospettata di inquinamento politico. I cittadini     hanno diritto a giudici soggetti solo alla legge, secondo     lo splendido dettato costituzionale. Hanno diritto di     liberarsi da un tal quale timore generico della giustizia,     dei giudici, del Codice, dei processi, come un'indistinta     paura inquietante e perfino paralizzante. Dico     chiaro che sto pensando ai pubblici amministratori.     Sto pensando ai funzionari e a chiunque debba assumere     pubbliche responsabilità. Ogni reato deve avere contorni     netti e non può esservi un reato come recipiente quasi     onnicomprensivo, né l'illecito amministrativo può mutarsi     in illecito penale.   Questa     chiarezza si accorda perfettamente con il riconoscimento,     sempre da me riaffermato e convinto, dei meriti storici     della Magistratura italiana e nel colpire illeciti gravi     della vita politica e nel perseguire, con grandi successi,     la sanguinaria piovra della criminalità organizzata.     Né questa chiarezza fa dimenticare che ancora oggi,     mentre io parlo, vi sono molti magistrati in prima linea     a rischio della vita.  Voglio     mandare a ciascuno di costoro un augurio e un grazie.     E ai loro familiari voglio dire una parola, perché penso     di sapere cosa voglia dire, per i familiari, temere     continuamente per la vita di un loro caro che è in prima     linea.  E un     augurio a tutti i magistrati e a tutta la Magistratura,     con un augurio che vorrei arrivasse in modo speciale     a quei magistrati, forse più semplici, più nascosti,     che operano nel silenzio, ma attenti, scrupolosi, coraggiosi,     interpreti veri della loro altissima missione. Mentre     chiedo a voi e a me qualche secondo, qua dentro, di     meditazione, ricordando i Caduti, i nomi noti, quelli     meno noti, i magistrati, i collaboratori di giustizia,     quelli che hanno lottato scrivendo per la giustizia.     Sono tutti qui, vivi per noi, sono vivi con noi.   Un'altra     considerazione. La democrazia vive di garanzie, di contrappesi     che assicurino lo spazio alla maggioranza e alla minoranza.     E queste garanzie devono essere scritte. Devono essere     scritte!  Un'ultima     condizione perché il traghettamento prosegua deciso:     non si può vivere, giorno dopo giorno, senza che la     gente comprenda la strategia di un percorso e la indicazione     di tappe essenziali alla vita democratica. Non è cosa     facile, certo, ma deve essere possibile, se vogliamo     che il popolo ci segua, che i cittadini ci seguano. La gente     ha diritto di conoscere e di comprendere, per poter     partecipare. Non si tratta di invadere le prerogative     del Capo dello Stato. Si tratta di volontà politica,     di messaggio politico.  Ne ho     parlato con i vari responsabili politici nel primo semestre     di questo anno, facendo presente che far conoscere in     tempo la data delle elezioni o almeno la scadenza, sette     o otto mesi prima, avrebbe avuto buone ripercussioni     anche sul piano internazionale.  Ne parlai     esplicitamente, nello scorso settembre, a Pistoia, precisando     che la situazione politica non avrebbe potuto proseguire     oltre il primo semestre del '96. Questa ipotesi ebbe     dapprima largo consenso tra le forze politiche, ma poco     dopo tornò nel silenzio e, quindi, nell'incertezza.  Ho ritenuto     di fare questa precisazione, perché il sistema di scaricare     le responsabilità sul Capo dello Stato non ha alcuna     parentela con la verità, anche se è un sistema molto     comodo, ma molto poco morale.  Il Capo     dello Stato, come è suo dovere, richiama i partiti e     i movimenti politici ad assumersi le proprie responsabilità     di fronte agli elettori, ricordando ciò che è essenziale     ad una vita democratica corretta: anzitutto, chiarezza     nel dire ciò che si pensa, quindi, garanzie per ogni     parte politica e scadenze precise e conosciute.   In questa     settimana si è aperto un dialogo tra i partiti: ne sono grato a chi lo conduce e a chi vi partecipa.     Ne sono grato!  Vorrei     dire, con tanto rispetto, a tutti i politici: "Non       stancatevi mai di dialogare. Anche se, a volte, non       si raggiunge lo scopo desiderato, non stancatevi mai.       Dialogo è civiltà politica, è utile per la partecipazione       della gente, è sempre un fatto costruttivo, purché sia       vero, mai sia furbo, sia dialogo veramente umano".  Fra     qualche giorno, il dibattito alla Camera sarà l'occasione     giusta per far conoscere la precisa volontà delle forze     politiche e per trovare un'indicazione comune o largamente     maggioritaria, che sia chiara per la pubblica opinione     e utile per le responsabilità del Capo dello Stato.  E poiché     è tornata viva la discussione sulle riforme costituzionali...     - permettetemi di aggiungere, discussione che ha largamente     superato il decennio - il Parlamento, prima di ogni     altra cosa, affronti questo tema per esaminare se vi     siano sufficienti volontà politiche e se vi siano idonee     condizioni.   Tutti     questi temi ci riconducono alla persona umana: inizio     e scopo della politica vera, che pensa alla polis. Ci     dà il vero contenuto della politica: politica è,       soprattutto, umanesimo, è preoccupazione per l'uomo,     impegno ad oltranza per l'uomo che soffre, che attende     i suoi diritti, che ha diritto di non sentirsi solo     ed emarginato.   Di questo     umanesimo ha tanto bisogno l'Europa. E l'Italia in questo     semestre può e deve donarglielo: l'Italia della cultura,     dell'arte, della socialità, della fraternità, l'Italia     con i suoi valori. E insieme, certamente, l'Italia deve     portare all'Europa la sua rinnovata fede con il più     convinto impegno di giungere, un giorno non lontano,     all'Europa politica, unica via di pace.  Europa     chiama Italia! Non chiama una parte più ricca o più     forte, chiama Italia, una e indivisibile. Perché o risponde     l'Italia tutta o non risponde nessuno!  Ed è     urgente, è essenziale la formazione a cittadini europei.     Il grande tema della scuola, che è insostituibile per     il benessere pieno e il progresso di un popolo. Quanto     lavoro attende, quante attese di insegnanti, di docenti,     di famiglie, di studenti, che, a gran voce, chiedono     che si intervenga. E dobbiamo ascoltarli.  La scuola     ha anche la capacità e la possibilità di fare in modo     che si sia cittadini di Europa, perché cittadini di     Italia.   E il     pensiero e l'augurio va, quindi, agli italiani già presenti     ed operanti in tanti paesi di Europa, portatori di cultura,     di arte, di lavoro, di fatica e di sacrificio.  Pensiero     e augurio a tutti gli italiani nel mondo, essendo presente     e vivo in me, insieme alle loro legittime attese, il     ricordo di ineguagliabili incontri in paesi di Europa,     di Asia e dell'America Latina, in questo anno. E un     grazie commosso per la loro testimonianza di italianità.   2     giugno 1996: cinquant'anni! Cinquant'anni da quel     2 giugno '46 che mi portò, a 27 anni, all'Assemblea     Costituente. Ricordi... Quanti indiscussi maestri in     quel consesso, dove fu per me altissimo onore essere     allievo.  2 giugno     '46: nasce la Repubblica, si afferma la libertà pagata     con tanto sangue, si inizia a scrivere la grande pagina     dei diritti dell'uomo.  E il     1° gennaio '98 compirà cinquant'anni la nostra Carta     Costituzionale. Sarebbe grande cosa se quell'anno vedesse     anche il compimento delle riforme, che auspicai nel       discorso del mio insediamento, oltre tre anni addietro.   Auguri,     dunque, per l'anno che ci attende. Auguri     ai servitori dello Stato, dai più alti, ai più umili,     ai più nascosti. Soprattutto, a quelli ai quali il grazie     non arriva mai. Auguri     alle Forze dell'Ordine, fatte di dedizione, di sacrificio.     E un pensiero grato e commosso ai loro Caduti e ai familiari,     che hanno piaghe che non si rimarginano. Auguri     a tutti i cittadini che operano cose buone. Quante notizie     di opere buone nel silenzio, cittadini capaci di sacrificio     e di amore. Auguri     a voi, giovani. Auguri! Io penso che voi possiate credere     che noi siamo presi dai vostri problemi, prima per dovere     di coscienza che per dovere di ufficio. Ma auguri anche     perché impariate presto che cosa è la libertà e siate     pronti a pagarla tutti i giorni, perché ogni giorno     può indebolirsi e ogni giorno, per chi la paga, può     rafforzarsi.  Auguri     ai più anziani, perché non si sentano inutili e di impiccio. Auguri     a chi soffre ed è pieno di speranza e a chi le speranze     non le ha, che non si senta solo!   Finisce     cosí. Vi vorrei fare una confidenza mentre chiudo. Si spegne     il '95, cosa vi confido? Che dentro di me non si spegnerà     mai il silenzio orante della Moschea di Roma. Dentro     di me non si spegnerà mai quella sete di verità a cui     ho partecipato alla Facoltà Teologica Valdese. Non si     spegnerà mai il salmodiare dei rabbini al ricordo dei     deportati, dell'Olocausto. Non si spegne la voce del     Pontefice di Roma.  Si disse     di Frate Francesco "non orans sed oratio factus":     non è più un uomo che porta annunzio, è diventato, il     Pontefice di Roma, annunzio e preghiera per tutti di     verità e di pace. Grazie Giovanni Paolo II.  Non     si spegne la riconoscenza di tante preghiere e tanta     solidarietà nascosta i cui volti e i cui nomi io non     conoscerò mai.  Quanto     bisogno c'è di infinito nell'uomo. E quanto bisogno     di ciò che non finisce, di eterno, di cose che non tramontano.  Abbiamo     superato difficoltà, tante, ma le abbiamo superate.     Ne avremo delle altre. Mi consentite che, per parte     mia, io possa dire grazie alla Provvidenza di Dio, per     l'aiuto che mi ha dato.   Accendiamo,     allora, ciascuno la luce della speranza del nostro animo     e incamminiamoci per il 1996. Accendiamola     anche per quelli che non hanno olio o non hanno più     la volontà di usarlo. Non     ho dubbio che ce la faremo. Non ho dubbio che questo     popolo forte, capace, con delle risorse immense, ce     la farà. Non     ho dubbio! Se saremo uniti, se cammineremo insieme,     se saremo capaci di pagare insieme, uniti e forti per     l'Italia: non ho dubbio che ce la faremo! Buon     Anno!  